---
layout: article/article.liquid
title: Címkézés útmutató
permalink: /hu/cimkezes-utmutato/
hide_search: true
_template: article
---

### Kedves Felhasználó!

Nagyon köszönjük, hogy segíted a Fortepan munkáját. Az elmúlt években a címkézés során számos probléma felmerült. Ezek kiküszöbölésére hoztuk létre ezt az útmutatót. Így a Te munkád is könnyebb lesz, s nekünk is egyszerűbb lesz feldolgozni.

### Kezdjük a legelején. Mire valók a címkék?

A címkézés (kulcsszavazás) lényege, hogy a fényképeket minél sokoldalúbban keresni lehessen. Tehát a képek helyszínének azonosítására, illetve a képeken szereplő személyek listázására NEM ez a megfelelő módszer. A helyszíneket a megfelelő [Index fórumon](https://forum.index.hu/Article/showArticle?t=9204653 "") a fénykép azonosító számának megadásával tudod azonosítani – először azonban érdemes ellenőrizni a fórum keresőjével, hogy valaki más azonosította már-e azt a helyszínt. Ugyanez a helyzet a képeken látható személyekkel. Szerkesztőségi döntés alapján a képeken látható személyek közül csak a közszereplők azonosítására vállalkozunk. Ennek egyik oka, hogy nagyon sok osztálykép szerepel, s az ott látható személyek azonosításával teljes káoszba fulladna a rendszer.

### Ezek után térjünk vissza arra, hogyan is lehet hatékonyan címkézni?

A címkézés a képeken látható járművek, ruhák, üzletek, berendezési tárgyak, jellemző mozzanatok azonosítására szolgál. Látható egy kerékpár? Jöhet a kerékpár címke. Ott egy kerítés? Nem is kell sokat gondolkodni :) Valaki éppen egy könyvet olvas? Az „olvasás” címkét ajánlja a rendszer.

Milyenek a hasznos kulcsszavak? A fő szempont mindig a kereshetőség. Ezt próbáljuk egyensúlyozni azzal, hogy ne fulladjon a címkézés káoszba. Éppen ezért létezik néhány általános szabály:

* a képeken látható személyek nem címkék, hanem a leírásba kerülnek. A korábban említett Fortepan megfejtések index fórumban lehet őket azonosítani képszám megadásával – de előtte érdemes rákeresni képszám szerint, hátha más korábban már elvégezte az azonosítást.
* ha nem konkrét személy, hanem egy személyt ábrázoló falikép, festmény, szobor stb. látható a képen, akkor a személy neve az -ábrázolás utótaggal címkézhető
* az üzletportálokon szereplő cégneveket néhány nagyon jól ismert cégnév kivételével nem vesszük fel címkének. Kivételek: Közért Vállalat, Csemege Vállalat, Keravill, MOGÜRT és még néhány hasonló
* ha ismert az épület tervezője, akkor a neveket egyesével lehet címkézni a -terv utótag hozzáadásával.
* ha egy műalkotásról van szó (szobor, festmény), és ismert az alkotó, akkor a neveket egyesével lehet címkézni, az -alkotás utótag hozzáadásával
* grafika esetén a -grafika utótag hozzáadása javasolt
* a járműveket a felhasználók érdeklődési körének megfelelően elég alaposan azonosítjuk. Pl. repülőgépeknél gyártmány, típus, altípus szerepel. Villamosoknál, vasutaknál, autóknál, motoroknál, s újabban fényképezőgepknél szintúgy
* kalapács, csavarhúzó és társai egyelőre szerszám címkében egyesülnek
* kutyákat most kezdtük a kutya címke megtartása mellett fajtánként is azonosítani
* szénaboglya és szalmakazal címkéje a gabonarakás
* a címkék angol nyelvre fordítását az adminisztrátor végzi
* lehet új címkét is javasolni. Ilyenkor az adminisztrátor dönti el, hogy a címkét megtartja-e. Ez a folyamat általában 1-2 hetet vesz igénybe.

Sokszor előkerül a „Budapest” és a „Best of” címke kérdése. Ezek rendszercímkék, azaz nem a felhasználók, hanem a szerkesztőség tagjai által kerülnek rögzítésre. A felhasználók által hozzáadott Budapest és Best of címkék törlésre kerülnek.

**Kérdés, észrevétel esetén kérlek írjatok a [pnegyesi1973@gmail.com](mailto:pnegyesi1973@gmail.com "") címre.**

Köszönettel,\
Négyesi Pál
