---
title: "Élete és halála volt a tánc"
date: 2018-11-18T00:00:00.000+00:00
author: Kiss Eszter, Barakonyi Szabolcs (képszerkesztő)
---

„Magának mindene megvan, amit nem lehet megtanulni, és alig van valamije abból, amit meg kell tanulni”– mondta Nagy Etelről mozdulatművész tanárnője. Kassák Lajos nevelt lánya pár év alatt mégis a harmincas évek magyar kortárs táncművészetének megkerülhetetlen, mára elfeledett alakja lett. Az 1907-ben született Nagy Etelt egész életében traumatizálta, hogy anyja Kassák Lajosért elhagyta a családját. Simon Jolán, a sziniiskolát végzett munkásnő a Tanácsköztársaság bukása után követte Kassákot az emigrációba, Etel és testvérei intézetben, vidéki zárdában töltötték gyerekkorukat. Kassákék visszatérte után együtt laktak az angyalföldi lakásban, amely a Munka-kör egyik találkozóhelye volt. Itt látta meg őt először későbbi férje, Vas István, aki egész regényt szentelt kapcsolatuknak. A hatvanas években megjelent Nehéz szerelem Eti rövid életének szinte egyetlen forrása.

A Nagy Etel-hagyaték képeit unokahuga adományozta a Fortepannak. A valószínűleg különböző fotósoktól származó, a test és a tánc tűnékenységére emlékeztető képek egy része megjelent a róla szóló, Egy magyar táncosnő – Nagy Etel emléke című könyvben 1940-ben.

<figure>
<img src="/images/20914106_44a5d73a9295a8afd91761f5129a0bd7_wm.jpg" alt="" />
<figcaption>A Kassák-féle Munka-kör egyik kirándulásán készülhetett ez a fotó 1930-ban. A fiatal baloldali munkások és diákok számára szervezett csoportban szavaltak, színházat és folyóiratot csináltak. A fotóscsoport tagja volt a kép feltételezett készítője, Rákosi későbbi protokollfotósa, a szociófotósként induló Bass Tibor is. (Fotó: FORTEPAN)</figcaption>
</figure>

<figure>
<img src="/images/20914100_e712edc46cc67ca2f0101776357f12d7_wm.jpg" alt="" />
<figcaption>Lengyel Lajos fotója 1936-ban készült, abban az évben, amikor Nagy Etel mozdulatművészeti iskoláját a rendőrség bezáratta. (Fotó: FORTEPAN)</figcaption>
</figure>

<figure>
<img src="/images/20914102_1a0e61d082467914c17bb3fa56b4d9b6_wm.jpg" alt="" />
<figcaption>A mitikusan szegény, angyalföldi Eti és az érettségi ajándékként textilgyárral megkínált Vas István Bécsben talált egymásra, a húszas évek végén. A lánynak csak a tánckosztümjei voltak utolsó divat szerint valók, egyébként kávéházba sem mert beülni, mert nem volt pénze. Vastól csak feketét és mignont fogadott el, igaz, azt elképesztő mennyiségben. (Fotó: FORTEPAN)</figcaption>
</figure>

<figure>
<img src="/images/20914112_2eae671db9e7c3989f48773729a56bf1_wm.jpg" alt="" />
<figcaption>Nagy Etel Pozsonyban, Bécsben és Budapesten tanult tánc-és mozdulatművészetet, mielőtt saját iskoláját megnyitotta. Régi paraszti táncokból kiindulva hozta létre kortárs koreográfiáit. (Fotó: FORTEPAN)</figcaption>
</figure>

<figure>
<img src="/images/20914114_b6a40f8c5a9e131e93a929007cce4790_wm.jpg" alt="" />
<figcaption>Eti Kuruc dallamok című koreográfiájának egy mozdulata Lengyel Lajos fotóján. Elsőként táncolt Bartók és Kodály zenéjére. A bécsi mozgásművész guru legelszántabb tanítványa volt a húszas években. „Magának mindene megvan, amit nem lehet megtanulni, és alig van valamije abból, amit meg kell tanulni”– mondta neki a „csúnya, de félelmetes színpadi varázsú” Gertrud Krauss. (Fotó: FORTEPAN)</figcaption>
</figure>

<figure>
<img src="/images/20914108_319854dc8f5075dcb4738fc4c2450063_wm.jpg" alt="" />
<figcaption>Nagy Etel valamikor a harmincas években. Vas írta a kapcsolatukat feldolgozó Nehéz szerelemben, hogy amikor először találkoztak, Eti Kassák tervezte, konstruktivista blúzával mintha az angyalföldi lakás alkatrésze lett volna. Sokáig Bécsben is csak a mozgalomról beszélgettek, „meg a jövendőről, mert átkozottul kollektívák voltunk mi akkor, és még sokáig azután is.” Kassákkal és Eti anyjával mindvégig ellentmondásos volt a kapcsolatuk. (Fotó: FORTEPAN)</figcaption>
</figure>

<figure>
<img src="/images/20914104_f803c7083b71baebc1dc1fc2fc7715b9_wm.jpg" alt="" />
<figcaption>Az egyik táncos talán a kor híres és Etit is tanító mozdulatművészeti tanára, Káldorné Ritter Mária (legalábbis a hátoldalon szereplő felirat ezt valószínűsíti). Eti saját mozgásművészeti iskoláját nem nyitotta újra, de szinte élete utolsó pillanatiág táncolt. A harmincas évek végén kezdődtek görcsös rángással, ájulással és emlékezetkihagyással járó rohamai. Agydaganat - diagnosztizálták végül az orvosok. Vas szerint „inkább örült, hogy komoly baja van, és nem kell többé magában viselnie a hisztéria pecsétjét.” (Fotó: FORTEPAN)</figcaption>
</figure>

<figure>
<img src="/images/20914110_e54c8df81dc8a8467ff9f1364f86bf2f_wm.jpg" alt="" />
<figcaption>Utolsó táncát, a Búcsút barokk dallamokra komponálta két héttel halála előtt. Életben volt, amikor már német megszállók ültek a varsói operában, ahol egykor neki tapsolt a közönség. Nem törődött vele, Vas a két zsidótörvény szorításában annál inkább. Közös öngyilkosságra akarta rávenni Etit, aki konokul és dühödten ellenállt, így végül az egy próbálkozáson már túlesett Vas is lemondott a gondolatról. „Ha visszagondoltam halálos esélyemnek arra a groteszk elfuserálására, semmiképpen sem remélhettem, hogy egy tiszteséges öngyilkosságot nyélbe tudnék ütni Eti szakértelme nélkül”– írta. A „halálra és halálra menő huzakodásnak” végül Eti 1939 őszén vetett véget. A ravatalon volt az utolsó fellépése, „mintha csak a nyugalmat és mozdulatlanságot is el akarta volna táncolni egyszer.” (Fotó: FORTEPAN)</figcaption>
</figure>
