---
title: "Egy XX. századi családtörténet a kukából"
date: 2016-05-21T00:00:00.000+00:00
author: Kiss Eszter, Barakonyi Szabolcs (képszerkesztő)
---

A Fortepan tele van rengeteg olyan családi képpel, amelyet lomtalanításból mentettek meg. Legtöbbször már nem sikerül kinyomozni, kik vannak a fotókon, de néha előfordul, hogy a névtelen családok visszakapják identitásukat. Rothmann Katalin (1924-2000) és családjának története a [Fortepan Fórumán](http://forum.index.hu/Article/viewArticle?a=139319799&t=9204653) született megfejtés nyomán bontakozott ki. Az eredmény egy elfeledett színésznő és egy szerteágazó, izgalmas családtörténet, amelynek kibogozásában a 95 éves, Izraelben élő Egon Philip segített.

<figure>
<img src="/images/11801214_7c2cee063a21b47ea9ca607b112b1615_wm.jpg" alt="" />
<figcaption>Rothmann Katalin 1924-ben született Budapesten, szülei ekkor már több éve a Teréz körút 18-ban laktak. Kati a pesti, jómódú, középosztálybeli lányok életét élte, anyjának ambíció lehettek vele kapcsolatban: alig egy évesen babaszépségversenyen indította, majd 4-5 éves korától balettiskolába járt. (Fotó: FORTEPAN / FORTEPAN)</figcaption>
</figure>

<figure>
<img src="/images/11801216_51a98d00937644a7eb10147d593d1fad_wm.jpg" alt="" />
<figcaption>(Fotó: FORTEPAN / FORTEPAN)</figcaption>
</figure>

<figure>
<img src="/images/11801208_2302329f2620f1b627ffba4aa24537b5_wm.jpg" alt="" />
<figcaption>A képen Kati apja a Teréz körúti rendelőben, ahol bőrgyógyászati, urológiai és kozmetikai rendelést folytatott. dr. Rothmann Artúr (1895-1944), egy tolcsvai bornagykereskedő legkisebb fia volt. Első generációs budapesti és diplomás, kilógva ezzel testvérei közül, akik apjuk szakmáját folytatták. Ott volt az első világháborúban, megkapta a vas érdemkeresztet a vitézségi érem szalagján „az ellenség előtt teljesített, különösen kötelességhű szolgálatai elismeréséül.” (Fotó: FORTEPAN / FORTEPAN)</figcaption>
</figure>

<figure>
<img src="/images/11801218_cd368e8cbf11d97e237817f030e26959_wm.jpg" alt="" />
<figcaption>Az anya, Goldenberg Lilly (1896-1977) az anyakönyv szerint Bukarestben, a családi hagyomány szerint Budapesten született. A Goldenberg család mindenesetre román származású. Kati 95 éves unokatestvére, Egon Philip szerint Lilly apja, Goldenberg Leon tulajdonképpen a hosszú katonaidő elől menekült el Romániából: amikor egy új törvény bevezette az 5 éves katonáskodást, felpakolta a családot és Budapestre költözött. A család itteni életében fontos szerepet játszottak az értékes keleti szőnyegek: az apa [sikkasztotta](http://archives.hungaricana.hu/hu/lear/977711/?query=goldenberg%20bern%C3%A1t%20le%20%20%C3%B3), az anya, Netty pedig műintézetében „a legművésziesebben és a legolcsóbban” javította őket. Lillynek 1922-ben dr. Rothmann Artúrral kötött házassága éppen ezért társadalmi legitimációt is jelenthetett az egész Goldenberg családnak. (Fotó: FORTEPAN / FORTEPAN)</figcaption>
</figure>

<figure>
<img src="/images/11801204_026c242aa151389bd4585910e2db2bb5_wm.jpg" alt="" />
<figcaption>Szobalány, kutyakölykök, Teréz körút. Dr. Rothmann praxisa bizonyára jól jövedelmezett, és természetesen személyzet is tartozott az első emeleti polgári lakáshoz és rendelőhöz. A szobalány legyen „ügyes, csinos”, a szakácsnő „jól főző” és legyen „hosszú bizonyítványa” –ez mind rekonstruálható dr. Rothmann-nak a huszas években a Pesti Hirlapban feladott hirdetéseiből. (Fotó: FORTEPAN / FORTEPAN)</figcaption>
</figure>

<figure>
<img src="/images/11801212_e22cbdaef7ad9a30030f175f30316755_wm.jpg" alt="" />
<figcaption>A fiatalkori fotókra csupán egy pillantást vetve is nyilvánvaló, hogy Kati álma a színpad volt. Itt a fiatal Judy Garlandra hasonlít. A hatást fokozza a szürreális kerti kastély a háttérben, valószínűleg egy borsodszemerei nagybácsi birtokán. (Fotó: FORTEPAN / FORTEPAN)</figcaption>
</figure>

<figure>
<img src="/images/11801202_d453d9c7cb942954dc806d1c61b2c1d0_wm.jpg" alt="" />
<figcaption>(Fotó: FORTEPAN / FORTEPAN)</figcaption>
</figure>

<figure>
<img src="/images/11801194_57d1640e076ea0122b5089198deb8a2c_wm.jpg" alt="" />
<figcaption>És ez az álom valóra vált. (Fotó: FORTEPAN / FORTEPAN)</figcaption>
</figure>

<figure>
<img src="/images/11801198_ffd3bf97f2f02b91ac0e760f1ae0bc05_wm.jpg" alt="" />
<figcaption>Rothmann Katalin ugyanis Réti Katalin néven lépett fel a háború után a Nagymező utcai Pódium Kabaréban, a városligeti Kisvarietében és a Vidám Színpadon. Így már az is érthető, miért szerepel a Géczy Dorottya-Rozsos István színészházaspárral egy képen. Tengerpart, talán Románia, ötvenes évek. A családi legendárium szerint 1956-tal Kati karrierje véget ért, nem azért, mintha valami rendszerelleneset tett volna, hanem mert a kritikus időszakban anyja és anyósa betegágya között ingázott és nem jelentkezett időben a színházában. Kati ezután a Bábszínház pénztárában dolgozott. A hatvanas években néha szerepelhetett a rádióban. (Fotó: FORTEPAN / FORTEPAN)</figcaption>
</figure>

<figure>
<img src="/images/11801210_0d6e6f7daa2f9bffa247fe9d5fca64e3_wm.jpg" alt="" />
<figcaption>A harmincas évek végén Kati mosolya még a régi. 1939-ben, a háború kitörésekor 15 éves. 1941-ben, amikor dr. Rothmannt először viszik munkaszolgálatra, 17. A doktor ekkor még visszatért és újból rendelt a Teréz körúton, ahogy már 20 éve. A fotók szerint az életük külsőleg még jó ideig alig változott. Aztán 1944 márciusában a német megszállással végérvényesen megpecsételődött a budapesti zsidóság sorsa is. Júniusban a főpolgármester kijelölte a zsidók által lakható épületeket, a Teréz körút 18. nem lett „zsidó ház”, így Rothmannéknak költözniük kellett. Egon Philip visszaemlékezése szerint Kati a színiiskolából apácaruhákat szerzett és abban jártak ki anyjával a lakásból – sárga csillag helyett. (Fotó: FORTEPAN / FORTEPAN)</figcaption>
</figure>

<figure>
<img src="/images/11801206_aa633a3f89090d80421d29368d6bdd1f_wm.jpg" alt="" />
<figcaption>1944 novemberében már minden bizonnyal egy Szent István parki csillagos házban laktak. A csillagos házakból naponta vittek el embereket és dr. Rothmann (a képen jobb oldalon) egy volt a nagyjából 50 000 munkaszolgálatos közül, akiket gyalogmenetben hajtottak Budapestről Nyugat felé, különböző ausztriai, csehországi és németországi hadiüzemekbe vagy megsemmisítő táborokba. 1944. november 15-én még hírt adott magáról ezekkel a ceruzával gyorsan papírra vetett sorokkal: „Édeseim! Ma dől el a sors. Azt hiszem, a passzus semmit sem ér, és így a bizonytalan jövőbe indulunk innen Mosonmagyaróvárról. Mindig rátok fogok gondolni! Ez az egyetlen, ami életben tart. Imádlak benneteket és mindig kérni fogom a jó Istent, segítsen meg benneteket. Millió csók, Artur” Az első világháborús kitűntetés vagy bármely más menlevél, Schuztpass, felmentést igazoló okmány már nem segíthetett a halálmenetben gyaloglókon. Dr. Rothmann Artúr sohasem tért vissza. (Fotó: FORTEPAN / FORTEPAN)</figcaption>
</figure>

<figure>
<img src="/images/11801200_4b2b4b08b9c2a655281bed3ea902eea3_wm.jpg" alt="" />
<figcaption>Kati és az anyja, Lilly túlélte a háborút. Kati az ötvenes évek elején ment férjhez Lukász Ferenchez, akit minden bizonnyal gyerekkora óta ismert, hiszen Lukászéknak a Teréz körút 22-ben (vagyis Rothmannék szomszédjában) volt nagy múltú, híres kályha- és tűzhelyüzlete 1911-től az államosításig. Ezután Lukász Ferenc bárzongoristaként dolgozott. Rothmann Katalin 2000-ben halt meg, sok betegségben töltött év után. A Kozma utcai temetőben nyugszik. (Fotó: FORTEPAN / FORTEPAN)</figcaption>
</figure>

Köszönet dr. Lajtai Lászlónak a megfejtésért, Egon Philipnek a családi történetekért és Mink András történésznek.
