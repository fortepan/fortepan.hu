---
title: "Vizezett sör, fasírtos kenyér és tánc"
date: 2018-02-14T00:00:00.000+00:00
author: kovács m. dávid, Barakonyi Szabolcs (képszerkesztő)
---

“Amikor találkozunk, egymásra mosolygunk, majd súlyos sértéseket vágunk egymás fejéhez. És még utána is mosolygunk. (...) A jelenlevők meg döbbenten állnak, nem értik, várják, mikor csattan a pofon, mikor vesznek ezek ketten örökre össze. (...) Mert nem tudnak valamit, amit mi ketten biztosan igen. Hogy nem az a fontos, mit mondanak, hanem, hogy ki” – írta Kincses Károly fotótörténész Szalay Zoltán fotóriporterről, a Magyar Sajtófotó Kiállítások atyjáról.

Ez a két ember azonban egy ideje már nem sértegeti egymást, [Szalay Zoltán](https://index.hu/nagykep/2015/05/16/nyolcvan_eves_szalay_zoltan_a_sajtofoto_kiallitasok_atyja/) ugyanis 2017. február 14-én, 82 éves korában, elhunyt. Halála után egy évvel a fotós munkáiból Ismerős és ismeretlen képek címmel emlékkiállítást rendeznek a Cultiris Galériában. A kiállításon látható képanyagot – amelynek jelentős részét korábban még sehol nem lehetett látni – Kincses Károly válogatta ki Szalay többévtizedes pályájának mintegy hatezer fotója közül.

Szalay betanított optikai csiszolóként kezdte, majd személyigazolvány-képeket készített, tíz évet töltött – 1954 és 1964 között – a Főfotó riportosztályán, ahonnan a Tükörhöz került, amelynek a legfiatalabb munkatársa lett (ide készült az Ingázók című anyaga), majd öt éven át a Magyar Hírlap, 1990-től ‘92-ig az induló Kurír, ‘93-tól pedig – két évig – a Blikk fotórovatának vezetője lett. Közben tanított is, keze alatt fotósnemzedékek nevelkedtek fel.

2015 májusában, Szalay Zoltán nyolcvanadik születésnapja apropóján, már bemutattunk egy válogatást a fotós munkái közül, ami miatt többször is megfordultunk nála, ő pedig a lakásban cigarettázva, elképesztő részletességgel, mesélt nekünk a képeiről, valamint a képekhez fűződő sztorikról. Szalay Zoltán azonban tavaly óta nem mesél többet, a fényképei szólnak helyette. Ezúttal az Ifiparkban készült képei közül válogattunk.

<figure>
<img src="/images/19356514_47404e72fd66f79b6e635c94caf27aa2_wm.jpg" alt="" />
<figcaption>A Budai Ifjúsági Park a fővárosi fiatalok legkedveltebb nyári szórakozóhelye volt a hatvanas és hetvenes években. A Duna-parton gyakran hosszú sor kígyózott a bejutásra várva. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356522_e494194f7f44584fbe21bd1d1ad4dc6f_wm.jpg" alt="" />
<figcaption>A párt és a KISZ már évek óta fontolgatta, hogy engedjen az alulról érkező igényeknek, és nyisson egy kizárólag fiataloknak szánt szórakozóhelyet. Eredetileg a Citadellát szánták az ifjúságnak, ám a Fővárosi Tanácsnak más elképzelései voltak az épülettel, ezért az addig kihasználatlan Várkert-bazárra esett a választás, írta Sebők János a Rock a vasfüggöny mögött című könyvében. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356526_76d5eb83d4dfd615029258834fb5503c_wm.jpg" alt="" />
<figcaption>Az Ifipark 1961. augusztus 20-án nyitott meg, és az első évében csupán egyetlen hónapig tartott nyitva. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356534_829fff64459102bba1d90e7d90e19383_wm.jpg" alt="" />
<figcaption>"A környezet, az ide csillámló Duna, a szolid társaság, a Nebuló zenekar kitűnő játéka mágnesként vonzotta ide a szórakozni vágyókat" – cikkezett a BIP-ről a sajtó a nyitás után. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356542_4370446c29c64470a1d1c416eaa873fc_wm.jpg" alt="" />
<figcaption>A megnyitás után sem csökkent az Ifipark utáni érdeklődés, a csütörtöki, szombati és vasárnapi bulik rendszeresen teltházasok voltak. Az első hónap alatt, tehát a szeptemberi zárásig, csaknem 25 ezren szórakoztak itt. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356536_9f1341f2c75087323582453338e9a3ce_wm.jpg" alt="" />
<figcaption>A következő évben, 1962-ben, már május elsején megnyitott, és egész nyáron nyitva tartott a Park. Szalay képei egy évvel később, 1963 nyarán készültek. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356530_9442e7df6c2d3b493d7b2640645e584b_wm.jpg" alt="" />
<figcaption>1962-től a Bergendy lett az Ifipark rezidens zenekara, ami egyrészt rendszeres fizetést jelentett az együttes tagjainak, másrészt pedig ők dönthettek arról, kik léphetnek fel a Parkban. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356528_1f9c73ab0d9ba169a0b51ec9fcc57560_wm.jpg" alt="" />
<figcaption>Odabent fasírtos és kolbászos kenyeret is árultak, a sört pedig állítólag annyira vizezték, hogy a P. Mobil vezetője, Schuster Lóránt később csak sör-hosszúlépésként hivatkozott rá. Egy ilyen menü után valódi élmény lehetett a csókolózás. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356502_8b8df373558e9d1d4429f3b75f0870b5_wm.jpg" alt="" />
<figcaption>"Kitiltást eredményeznek a következő kihágások: Ízléstelen táncolás, nem twist számra történő twistelés, egy lánnyal több fiú twistelése, fiúk egymás közti twistelése, és más, feltűnést keltő viselkedés” – állt az Ifipark belépési szabályzatában. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356508_b819260aeb115d71f1cafd78af8e87a6_wm.jpg" alt="" />
<figcaption>Szórakozás dunai panorámával. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356520_fc352d6a5ab5911b6257fccfc9a64923_wm.jpg" alt="" />
<figcaption>Tánc 1963 nyarán. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356512_ae2de74e23918ff2a5ac6e8c392ba8be_wm.jpg" alt="" />
<figcaption>A belépő általában öt forintba került, amit egy-egy hétvégén akár 2000-2500 táncolni vágyó fiatal is kiperkált. A kiemelt bulik tíz forintba fájtak. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356506_7e685a300fed0afca17bab816cd1ac87_wm.jpg" alt="" />
<figcaption>A beszámolók szerint az Ifiparkot látogató fiatalok az első években még úgy szórakoztak, ahogy a felnőttek szoktak, viszont nagyon fontos volt, hogy mindezt a szüleik felügyelő tekintete nélkül tehették. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356524_5f80b4d4eb99fc8438d8105204de46e8_wm.jpg" alt="" />
<figcaption>Amikor Szalay képei készültek, kólát még nem lehetett kapni az Ifiparkban, 1969-től azonban már igen. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356540_5785e1c87706a02b1ea2a3af34862fca_wm.jpg" alt="" />
<figcaption>"Rock and roll, twist, blues vagy country – nemhogy az Ifjúsági Parkban, de a hatvanas évek elején a hivatalos könnyűzenei életben sem kerülhetett szóba. A Parkba járó közönség nagy része azt se tudta, eszik-e vagy isszák a rockzenét. Legfeljebb néhány száz, kiváltságos jampec akadt Budapesten, aki ismerte a twistkirályokat" – írta Sebők János a Rock a vasfüggöny mögött vonatkozó fejezetében. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356532_ccd0f74b585c29e2a67693a7e09c90e3_wm.jpg" alt="" />
<figcaption>"Az első években fegyelemsértésnek számított, ha egy fiú nyakkendő nélkül jelent meg, vagy ha egy lány túl rövid szoknyában ment szórakozni; előbbiekkel szemben a 18 év feletti életkoron kívül a sportos frizura, fehér ing, zakó, szövetnadrág kombó volt az alapelvárás. A színes inges, hangoskodó renitenseket tényleg szó szerint kipofozták; erre voltak foganatosítva az ifjúgárdisták és legelsősorban Rajnák, az Ifipark legendás vezetője" – írtuk egy korábbi, Ifiparkról szóló cikkünkben. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356538_2b6877abe274c8cffe6d89bb41f22315_wm.jpg" alt="" />
<figcaption>Az Ifipark első aranykora 1966 és 1969 közé esett, vagyis többé-kevésbé egybeesett a magyar beat aranykorával. Ekkor már a Metro és az Illés is játszott itt, majd jött a Kex és a többiek. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356510_b6c3fb1e95d51b7c6616bc86bb28111b_wm.jpg" alt="" />
<figcaption>Amíg a szerencsések odabent szórakozhattak, azok, akik nem jutottak be, a kerítésen kívül, a Várkert egyik hatalmas fájánál verődtek össze, hogy a hatalom aztán galerit csináljon belőlük. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356516_6777b740fb13ef96b1f003f7519ca554_wm.jpg" alt="" />
<figcaption>Romantikus pillanat 1963-ból. (Fotó: Szalay Zoltán / FORTEPAN)</figcaption>
</figure>

<figure>
<img src="/images/19356518_1bd979428971cf8adb5fdf8064f83485_wm.jpg" alt="" />
<figcaption>Szalay Zoltán emlékkiállítása február 14-től március közepéig látható a Szent István körúti Cultiris Galériában. (Fotó: Szalay Zoltán / FORTEPAN)</figcaption>
</figure>
