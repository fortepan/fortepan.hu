---
title: "Ott, ahol a tábori posta lassan, a golyó gyorsan járt: hadisírok a fronton"
date: 2018-08-19T00:00:00.000+00:00
author: Kiss Eszter, Barakonyi Szabolcs (képszerkesztő)
cover_image: /images/20764202_1dcf5192579d744342f1ba7fc1a60e92_wm.jpg
---

Miklós Lajos kocsigyárosnak Kőbányán volt műhelye, a második világháborúban az ukrán fronton katonáskodott és fotózott. A Fortepanon újabban felbukkant [hagyatékában](http://fortepan.hu/?tags=mikl%C3%B3s+lajos&x=0&y=0&view=query&lang=hu&q=) (mellyel később részletesen is foglalkozunk majd) több fotó szerepel második világháborús hadisírokról, rajtuk néhány jól olvasható névvel, születési és halálozási dátummal. Felvetődött a kérdés: vajon megtudható-e több ezekről a katonákról, apákról és fiúkról, nagyapákról, akik szinte minden családból hiányoztak a nagyjából 360 ezer magyar katona életét követelő második világháború után.

Így jutottunk el a HM Hadtörténeti Intézet és Múzeum [hadisir.hu](http://www.hadisir.hu/) nevű site-jához, ahol több, a Fortepan-képeken szereplő hősi halott adatlapjára, veszteségi kartonjára, sőt civilruhás fotójára találtunk. Nagyanyáinknak és dédanyáink sokszor évekig várták a bajtársak híreit vagy a szerettük elestéről való hivatalos értesítést, most egy kattintásra akár a veszteségi kartont is láthatjuk. A veszteségi jelentések 1941 júniusának végétől, vagyis a Szovjetunió elleni hadműveletek megkezdésétől 1944 őszéig érkeztek a hadszíntérről a Honvédelmi Minisztériumhoz, és ezek tartalmazták a veszteség jellegét (elesett, meghalt, eltűnt stb.), helyét, idejét és az eltemetés helyét, időpontját, illetve a hozzátartozó kiértesítésének időpontját is. A [hadisir.hu](http://www.hadisir.hu/)-n egyelőre a második világháborúban meghalt magyar katonákra lehet keresni, a néven kívül segít, ha a születési évet és helyet, esetleg a rendfokozatot is ismeri a kutató. Az online adatbázist működtető Hadtörténeti Intézetet és Múzeumot levélben, emialen és személyesen is meg lehet keresni.

Ha hozzátartozójának nevére ismert egyik katonasíron, írjon nekünk!

<figure>
<img src="/images/20740380_b1f0504c3cda26e9258b011db16de202_wm.jpg" alt="" />
<figcaption>Sírhantok katonás rendben az első világháborúban harcolt cs. és kir. szegedi 46. gyalogezred hősi temetőjében Kislippán (ma Szlovénia). A “Nagy Háborúban” megsebesült, eltűnt, megbetegedett és hadifogságba esett dédpapa utáni kutatás száz év távlatából sem reménytelen. A Hadtörténeti Intézet és Múzeum adatbázisában, a [hadisir.hu](http://www.hadisir.hu/hadisir-nyilvantarto)-n eddig is lehetett keresni, de várhatóan 2018 novemberében elindul egy minden eddiginél részletesebb adattár „Magyar Katona Áldozatvállalása a Nagy Háborúban” néven. A cs. és kir. Hadügyminisztérium által szinte napi rendszerességgel kiadott veszteséglistákon (Verlustliste), a budapesti Hadtörténelmi Levéltárban, a bécsi Hadilevéltárban és a pozsonyi Hadtörténeti Levéltárban, valamint a Magyar Nemzeti Levéltár megyei tagintézményei által őrzött halotti anyakönyveken és temetőkatasztereken alapuló anyaga csaknem másfél millió adatsort tartalmaz majd. (Fotó: Fődi Gábor / FORTEPAN)</figcaption>
</figure>

<figure>
<img src="/images/20740334_5f27a61b71f042bc32448f60a89c5b4a_wm.jpg" alt="" />
<figcaption>A második világháborúban a keleti fronton esett el a legtöbb magyar katona. Magyarország német kérésre nagyjából kétszázezer fős, főleg gyalogosalakulatokból álló, rosszul felszerelt hadsereget küldött. A 2. magyar hadsereg 1942 nyarának végén érkezett meg a Voronyezstől délre, a Don mentén meghatározott 200 kilométer hosszú frontvonal védelmére. A Fortepanra nemrég felkerült [Miklós Lajos-hagyaték](https://A%20Fortepanra%20nemr%C3%A9g%20felker%C3%BClt%20Mikl%C3%B3s%20Lajos-hagyat%C3%A9k%20t%C3%B6bb%20oroszorsz%C3%A1gi%20magyar%20katonai%20temet%C5%91t%20dokument%C3%A1l.%20Hugyecz%20Mih%C3%A1ly%20honv%C3%A9d%20s%C3%ADrja%20az%20oszkinoi%20temet%C5%91ben%20volt,%20a%20%20huszonh%C3%A1rom%20%C3%A9ves%20fi%C3%BA%20a%202.%20magyar%20hadsereggel%20jutott%20el%20a%20Don-kanyarba.%20Az%20oszkinoi%20temet%C5%91ben%20a%20sz%C3%BClet%C3%A9si%20%C3%A9s%20a%20hal%C3%A1loz%C3%A1si%20%C3%A9vet%20is%20feljegyezt%C3%A9k%20a%20fejf%C3%A1ra,%20ennyi%20inform%C3%A1ci%C3%B3val%20m%C3%A1r%20szinte%20biztos%20tal%C3%A1latra%20sz%C3%A1m%C3%ADthattunk%20a%20hadisir.hu-n:%20a%20fennmaradt%20vesztes%C3%A9gi%20karton%20szerint%20az%201942%20szeptember%C3%A9ben%20elesett%20parasztfi%C3%BA%20hasl%C3%B6v%C3%A9st%20kapott,%20%C3%A9s%20%C3%A9desanyj%C3%A1t%20k%C3%A9t%20h%C3%B3nappal%20k%C3%A9s%C5%91bb%20%C3%A9rtes%C3%ADtett%C3%A9k%20hal%C3%A1l%C3%A1r%C3%B3l.) több oroszországi magyar katonai temetőt dokumentál. Hugyecz Mihály honvéd sírja az oszkinoi temetőben volt, a huszonhárom éves fiú a 2. magyar hadsereggel jutott el a Don-kanyarba. Az oszkinoi temetőben a születési és a halálozási évet is feljegyezték a fejfára, ennyi információval már szinte biztos találatra számíthattunk a [hadisir.hu](http://www.hadisir.hu/hadisir-nyilvantarto)-n: a fennmaradt veszteségi karton szerint az 1942 szeptemberében elesett parasztfiú haslövést kapott, és édesanyját két hónappal később értesítették haláláról. (Fotó: Miklós Lajos / FORTEPAN)</figcaption>
</figure>

<figure>
<img src="/images/20740376_b144917a749df4f069ce4ee4c240d607_wm.jpg" alt="" />
<figcaption>A szintén a Donhoz közeli Jeszdocsnaja magyar katonai temetőjében tíz számjegyből álló azonosító szerepelt a fejfákon, ez állt a katonák dögcéduláján is. A huszonéves gyári munkás Leimeter Nándor kartonja megtalálható az adatbázisban, a gazdasági gyakornok Kisfalusi Sándoréhoz hasonlóan. Utóbbiról egy civilruhás fotó is szerepel a [Hősök arcképcsarnoka](http://www.hadisir.hu/hosok-arckepcsarnoka) nevű fül alatt, ezt bizonyára hozzátartozója küldte be, hiszen a korabeli személyi anyag jórészt megsemmisült. (Fotó: Miklós Lajos / FORTEPAN)</figcaption>
</figure>

<figure>
<img src="/images/20740378_15801af020ff1716ba17f50f5c13b75e_wm.jpg" alt="" />
<figcaption>Szovjet katonasírok a Kamenyec-Podolszk és Tulcsin közötti út mellett[az Indexen már szereplő Berkó Pál](https://index.hu/fortepan/2015/08/09/berko_pal_a_fortepanon/?token=b83ff87876b43b36388d66382a5bc974)fotóján. A hadtápos zászlós Leicájával a kezében foglalta vissza nekünk Kárpátalját. (Fotó: Berkó Pál / FORTEPAN)</figcaption>
</figure>

<figure>
<img src="/images/20740346_70cd097c8a960b71ca53b8ab71a09463_wm.jpg" alt="" />
<figcaption>Ami történt, “Nagy Magyaroszágért!” történt. A jeszdocsnajai temető az iskola mellett, a Korotojak felé vezető út mentén állt, és a település szélén volt egy kisebb, tizenegy sírból álló sírkert is. A második világháborús hősi halottakról nyomtatásban megjelent Béke poraikra című könyv leírása szerint a közeli korotojaki hídfőcsaták 1942. augusztus 7. és 20. közötti időszakának halottai nyugodtak itt, főleg kaposvári, kecskeméti és kiskunfélegyházi zászlóaljak katonái. (Fotó: Miklós Lajos / FORTEPAN)</figcaption>
</figure>

<figure>
<img src="/images/20740374_7976de29ee8c9972e7d463e3e38cb810_wm.jpg" alt="" />
<figcaption>1942. Ternovje. Élők és halottak. (Fotó: Miklós Lajos / FORTEPAN)</figcaption>
</figure>

<figure>
<img src="/images/20740340_db283af86e82363c613ed64ad69d4fe1_wm.jpg" alt="" />
<figcaption>A jeszdocsnajai temetőben közel hatvan katonának volt sírja, a főleg húsz-huszonöt éves honvédek többségével lövés végzett. A temetőben négy kmsz., vagyis közmunkaszolgálatos is helyet kapott. A munkaszázadokról nem teljesen meglepő módon nem maradt fenn iratanyag, csupán az elhurcoltak neveit őrzi a keleti magyar hadműveleti területeken elszenvedett veszteségeiről szóló Nevek című kiadvány. (Fotó: Miklós Lajos / FORTEPAN)</figcaption>
</figure>

<figure>
<img src="/images/20740344_ff89f7cbbaa52bbdc196fd535dd52e73_wm.jpg" alt="" />
<figcaption>Német katonasír sisakkal Ukrajnában, a Kamenyec-Podolszk és Tulcsin közötti út mellett. (Fotó: Berkó Pál / FORTEPAN)</figcaption>
</figure>

<figure>
<img src="/images/20740336_09c632fbb5858e6147e0985d0b03e6aa_wm.jpg" alt="" />
<figcaption>Díszsír kavicsokból kirakott kereszttel, koszorúval az egyik (úgy tudjuk, ma már nem létező) oszkinoi temetőben. A 2. hadsereg egykori oroszországi hadműveleti területén, a Dontól 8 kilométerre fekvő Oszkino összesen három temetőjében az 1942 augusztusi és szeptemberi hídfőcsaták során elesett honvédek nyugodtak. Illetve az 1942 novembere és 1943 januárja között itt meghalt szombathelyi kisegítő munkaszolgálatosok. A halálozás okai között a sebesülés mellett legtöbbször szívelégtelenség szerepelt, a zsidó kisegítő munkaszolgálatosok között végkimerülés, öngyilkosság. A Béke poraikra idéz róluk egy korabeli harctudósítást: “A zsidó kisegítő munkaszolgálatosok erőállapota egyenesen siralmas volt. Az utóbbi időben már alig akadt egy-két munkaképes egyén. A halálozás napirenden volt, úgyhogy kb. 200 fő halálozott el testi leromlás következtében.” (Fotó: Miklós Lajos / FORTEPAN)</figcaption>
</figure>

További adatbázisok: a [katonakagulagon.hu](http://katonakagulagon.hu/) a szovjet hadifogolytáborokban elhaltakról és a [magyarezredek.hu](http://www.magyarezredek.hu/) az Osztrák-Magyar Monarchián belüli Magyar Királyság területéről felállított alakulatokról, térképes keresővel az egyes hadtestekre.

Köszönet a háttérinformációkért dr. Kiss Gábor őrnagynak, a [HM HIM Hadtörténelmi Levéltár](http://militaria.hu/adatb/leveltariuj/content/dr_kiss_g%C3%A1bor_sz%C3%A1zados) vezetőjének.
