---
title: "A Mester utcai húskereskedő hagyatéka"
date: 2015-11-22T00:00:00.000+00:00
author: Fortepan
---

A Fortepan öt évvel ezelőtt ötezer fotóval indult. Az induló képek kétharmada a nyolcvanas évek közepétől lomtalanításokon talált fényképekből állt. És bár azóta sok minden változott a honlap és a gyűjtés karakterében, a lomtalanítás mint szenvedély és szérum megmaradt. Többször gondoltunk rá, hogy egy-egy lomtalanításon talált sorozat (stílusosan kupac) történetét a háttérrel együtt mutassuk meg. Hogy kiderüljön, hol találtuk a fotókat, és milyen állapotban voltak. A véletlen úgy hozta, hogy ezt most meg is tehetjük. A helyszín a IX. kerület, az időpont november 9., hétfő. A szmogos-napsütéses délutánba beletenyerelt egy félórás eső, ennek még jelentősége lesz a történetben.

Lomtalanításon fotókra vadászni valójában szinte reménytelen vállalkozás. Kukázó sorstársaink pontosan tudják, hogy a papírképek, albumok jó eséllyel eladhatóak, így az utóbbi években mi is inkább vásárolni szoktunk. Gyorsba', ha lehet, olcsón. Saját találatra egyetlen esélyünk maradt: a negatív film. Negatívokat ugyanis nem nagyon szed föl más, a filmek szinte eladhatatlanok, de minimum értelmezhetetlenek. Hisz nem tudni, mi van rajtuk. Egy részük eleve ezért kerül ki a lomtalanításra. Az örökösöknek fogalmuk nincs, hogy mikor, hol és miért készültek a fotók. Valószínűleg ez történhetett a Vaskapu utcában is, ahol történetünk tárgya, a több mint ezer, szanaszét szórt és csúnyán megázott síkfilm és pár tucat tekercs hevert.

Az rögtön látható volt, hogy egy jelentősebb amatőrfotós-hagyatékról van szó, bár a teljes nagyságrend sosem fog kiderülni. A filmek már órák óta ázhattak a flaszteren, és többen is széttúrták a kupacot előttünk. Amit lehet, összegyűjtöttünk egy fekete kukászsákba, és igyekeztünk gyorsan hazaérni vele. Az elázott, összeragadt negatívokat fontos gyorsan kiáztatni és leszárítani, hogy az emulzió ne sérüljön nagyon. A kádban áztatás és szárítás közben már kezdett kirajzolódni a szerző személye és stílusa. A válogatás és gyors szkennelés azonban megdöbbentő eredményt hozott. A több száz kép között pár tucat igazán jelentős is akad. Egy pesti polgár fotós naplójának részletei a harmincas évek végétől. Séták a belvárosban és a Lánchídon, kicsit Escher Károly fotóit, kicsit Jávor Pál filmjeit idéző felvételekkel. De helyenként Rodcsenkót és az avantgárd fotózást követő képkivágásokkal, fény-árnyék játékokkal, felülnézeti képekkel. Rendőr a Híradó mozi előtt, nagyvárosi forgalom, kevés műemlék, sok jelen idejű utcakép a legjobb formájában lévő Budapestről. Pont amire vágytunk!

<figure>
<img src="/images/10374719_1f6d6338c02924091e19736254fde05e_wm.jpg" alt="" />
<figcaption>A szerző a Nagykörút–Mester utca sarkán lakhatott, a lakás erkélye a Boráros tér és a frissen átadott Horthy Miklós (Petőfi) híd felé nézett. Gyaníthatóan húskereskedéssel foglalkozhatott, több tekercsen sertéstelepeket látunk. Az itt bemutatott sorozat végére is egy húsipari fotót tettünk. Igaz, közben átugrottuk a háborút, és a 49-es Népfront-választásra agitálnak a húsosok. De micsoda beállítással! Nehéz szabadulni a gondolattól: vajon mit mutatna a teljes életmű, ha megmaradt volna? Ha nem így került volna hozzánk, hiányosan és időnként menthetetlenül szétázva, összeragadva. Lehet, hogy nagyságrendekkel több zseniális pesti fotót láthatnánk? Vagy inkább a családi vonal lenne erősebb, több kép az egyébként csinos, D. V. monogramos hölgyről? Vagy egy nagyobb sorozat az 1940-es árvízről? Esetleg a romba dőlt Petőfi hídról a romba dőlt erkélyről? Ezt sosem fogjuk megtudni. Egy dologra azonban választ kaphatunk: ki készítette ezeket a képeket? Ki lehet a titokzatos, Mester utcai húskereskedő? Kedves olvasó, lehet, hogy az ön családtagja volt? Társaság a Gellért fürdő teraszán (Fotó: Fortepan / FORTEPAN)</figcaption>
</figure>

<figure>
<img src="/images/10374707_41af1531d6fb6fc4f8140e5cf4f8ed8d_wm.jpg" alt="" />
<figcaption>Gyors smink a Szabadság téren (Fotó: Fortepan / FORTEPAN)</figcaption>
</figure>

<figure>
<img src="/images/10374715_e59b563545d922e6cec8d4d100333189_wm.jpg" alt="" />
<figcaption>Járókelők a tavaszi fényben, háttérben a Váci utca 8. (Fotó: Fortepan / FORTEPAN)</figcaption>
</figure>

<figure>
<img src="/images/10374717_96fa555cf17a74950289938589beb303_wm.jpg" alt="" />
<figcaption>Vonuló tüzérek a Mester utca - Ferenc körút sarkán (Fotó: Fortepan / FORTEPAN)</figcaption>
</figure>

<figure>
<img src="/images/10374713_13a2d2208811f0f8f3a82d9343c49c75_wm.jpg" alt="" />
<figcaption>A Petőfi Sándor utca a Párizsi udvar felől nézve. A Belvárosi Színház helyén ma a Katona József Színház működik (Fotó: Fortepan / FORTEPAN)</figcaption>
</figure>

<figure>
<img src="/images/10374711_3d980a1c04584548019898aaf02bee25_wm.jpg" alt="" />
<figcaption>Egy autóbusz utazóközönsége (Fotó: Fortepan / FORTEPAN)</figcaption>
</figure>

<figure>
<img src="/images/10374709_350e34d5277864fdea5306d72c3e992e_wm.jpg" alt="" />
<figcaption>Rakodódaru a pesti alsó rakparton a Jászai Mari tér környékén, az 1940-es árvízkor (Fotó: Fortepan / FORTEPAN)</figcaption>
</figure>

<figure>
<img src="/images/10374695_853eaa8cc157162344346f8ec7b3948a_wm.jpg" alt="" />
<figcaption>Egy roncsolt kocka a Szabadság térről, háttérben a Tőzsdepalota (Fotó: Fortepan / FORTEPAN)</figcaption>
</figure>

<figure>
<img src="/images/10374697_45e554084050d10dda9757e9e351bf0a_wm.jpg" alt="" />
<figcaption>Az Alagút bejárata, még baloldali közlekedéssel (Fotó: Fortepan / FORTEPAN)</figcaption>
</figure>

<figure>
<img src="/images/10374693_9760fcffc596e15af8a728e9b6262997_wm.jpg" alt="" />
<figcaption>Utcai pad, valószínűleg a Mester utcai lakás erkélyéről fotózva (Fotó: Fortepan / FORTEPAN)</figcaption>
</figure>

<figure>
<img src="/images/10374687_76a08c8b487d0c2c7d9e3b58d9da8916_wm.jpg" alt="" />
<figcaption>Kilátás egy sétahajóról a Lánchíd felé nézve (Fotó: Fortepan / FORTEPAN)</figcaption>
</figure>

<figure>
<img src="/images/10374699_4c6dca8e99fcc5cbb02ccc64a5dec4eb_wm.jpg" alt="" />
<figcaption>Járókelők és egy kutyasétáltató a Körúton (Fotó: Fortepan / FORTEPAN)</figcaption>
</figure>

<figure>
<img src="/images/10374701_e04173144a8d1d3f9fa48c26351a1417_wm.jpg" alt="" />
<figcaption>A Húsosok Népfront választásra agitáló menete, 1949. (Fotó: Fortepan / FORTEPAN)</figcaption>
</figure>
