---
title: "Nemcsak a sztárokat fotózta"
date: 2016-02-28T00:00:00.000+00:00
author: Libor Anita, Barakonyi Szabolcs
---

Kotnyek Antalról keveset tudunk - írtuk az előző, róla és fotóiról szóló [Fortepan Nagyképünkben](http://index.hu/fortepan/2016/02/21/filmstab_ismeretlen_macska_tarsasagaban/). Pedig az a könnyebb falat volt, hiszen Kotnyek a Film, Színház, Muzsika fotósaként rengeteg híres embert fotózott a munkája során. Most azonban a privát fotóiból válogatunk: sólymok, medvék és design babakocsik.

Kotnyek Antal készítette az első magyar szelfit, de ezen túl is elég izgalmas fotókat lőtt, talán azért is, mert eredetileg a Képzőművészeti Főiskolán tanult, ám a szülei nem szerették volna, ha művész lesz, ezért inkább fényképész lett. 1952 és 1983 között a Film, Színház, Muzsika fotósa volt, dolgozott az Ország-Világnak és az Ez a divatnak is - a hírességekről készült képeit mutattuk be az előző héten. A Fortepanon viszont rengeteg Kotnyek Antal-kép található, most azokat mutatjuk be, amin nem a hírességek, hanem az egyszerű pesti emberek élik a mindannapjaikat, nem is mindegyik beazonosítható, hol készült és mikor.

<figure>
<img src="/images/11119239_44ba57a2aea6b6b17ccba4cdf59e3cf8_wm.jpg" alt="" />
<figcaption>A fotó 1939-ben készült, úgyhogy az 1921-ben született Kotnyek Antal 18 éves ezen a képen. (Fotó: Kotnyek Antal / Index)</figcaption>
</figure>

<figure>
<img src="/images/11119235_f2a8132ec9c846f2d8412ae68f529c71_wm.jpg" alt="" />
<figcaption>Ez viszont már kőkeményen az ötvenes évek: a Károlyi kert kerítésénél hallgatóznak mindazok, akiknek nem sikerült bejutni a koncertre. (Fotó: Kotnyek Antal / Index)</figcaption>
</figure>

<figure>
<img src="/images/11119237_48feb7388743785067725cdf94e76788_wm.jpg" alt="" />
<figcaption>Nem lehet mindenkinek olyan unalmas hobbija, mint a fényképészkedés. Ez a férfi madarakat röptet, rögtön hármat. De legalább fotó van róla. (Fotó: Kotnyek Antal / Index)</figcaption>
</figure>

<figure>
<img src="/images/11119231_8b6c57e0517db63235cfcf6160c328b6_wm.jpg" alt="" />
<figcaption>Négyemeletes panelház, padon gyermekét levegőztető anyuka. És egy női boka, lapos sarkű cipőben - Kotnyek az Ez a divatnak is dolgozott. (Fotó: Kotnyek Antal / Index)</figcaption>
</figure>

<figure>
<img src="/images/11119229_acb418de95ade5fce1272b313647af0b_wm.jpg" alt="" />
<figcaption>Napozik a család: lódenkabát és design babakocsi az ötvenes évek mindennapjaiból. Mit nem adnának ma egy ilyen babakocsiért a Used stuff in Budapest csoportban! (Fotó: Kotnyek Antal / Index)</figcaption>
</figure>

<figure>
<img src="/images/11119221_69a82b1f0cf9c050e118f41b82958977_wm.jpg" alt="" />
<figcaption>Kotnyek sokat fotózott az artistaképzőben is, de egy medvetáncoltató fotózása talán még neki is újdonság volt. (Fotó: Kotnyek Antal / Index)</figcaption>
</figure>

<figure>
<img src="/images/11119225_a3f54f88a7be02ee056da37791d1d1b8_wm.jpg" alt="" />
<figcaption>Egy dolgos munkanap 1958-ban: férfi alszik a buszon - munkába menet (jövet?). (Fotó: Kotnyek Antal / Index)</figcaption>
</figure>

<figure>
<img src="/images/11119227_d7d70298f8531068f42db0fffd0ad3d4_wm.jpg" alt="" />
<figcaption>A mozigépész lesi, hogy mikor kell tekercset cserélnie a vetített filmen. Ma már alig találni Budapesten olyan mozit, ahol 35 mm-es szalagról vetítenének. (Fotó: Kotnyek Antal / Index)</figcaption>
</figure>

<figure>
<img src="/images/11119215_08dda0aa2f7bb2ab8776a8ecbcee4054_wm.jpg" alt="" />
<figcaption>Az ötvenes évek hidegségében egy ideális portré elengedhetetlen háttere volt egy melegséget sugárzó cserépkályha. (Fotó: Kotnyek Antal / Index)</figcaption>
</figure>

<figure>
<img src="/images/11119223_dd4e9d89f574f354f81319ea2b23fb41_wm.jpg" alt="" />
<figcaption>Kotnyek privát képei beazonosíthatatlanok: ezt a képet sem tudjuk hol csinálta, kiről és miért. Ha bármit felismer a képen, írjon nekünk! (Fotó: Kotnyek Antal / Index)</figcaption>
</figure>

<figure>
<img src="/images/11119233_43db6beb6e73932325760dfd8d799baf_wm.jpg" alt="" />
<figcaption>Ez egy egyértelmű darab a Városligetből. Nemcsak Tarlós István szeret körhintára pattanni, mások is élvezték már előtte ezt a szórakozást. (Fotó: Kotnyek Antal / Index)</figcaption>
</figure>

<figure>
<img src="/images/11119217_e73b659423d8cdd9953a41c91303cef6_wm.jpg" alt="" />
<figcaption>Hátranyalt hajú férfiak falatoznak egy fekete motorháztető körül. Talán egy vidéki riportra tartanak épp autóval? (Fotó: Kotnyek Antal / Index)</figcaption>
</figure>

<figure>
<img src="/images/11119219_43163c220821665b52ba77be522ec011_wm.jpg" alt="" />
<figcaption>Üvegpohárban felszolgált feketekávé, az Andrássy úti Művész presszó tükrére egészen hasonlító háttér előtt. (Fotó: Kotnyek Antal / Index)</figcaption>
</figure>
