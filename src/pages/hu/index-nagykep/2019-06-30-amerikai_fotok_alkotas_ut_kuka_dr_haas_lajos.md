---
title: "Kuka mellől előkerült képek a régi Amerikáról"
date: 2019-06-30T00:00:00.000+00:00
author: Kiss Eszter, Barakonyi Szabolcs (képszerkesztő)
cover_image: /images/28426937_a9071ed67fa0aa2edf8dc349ddef0a22_wm.jpg
---

A Fortepan kilenc éve indult ötezer, főleg lomtalanításon talált fotóval. Azt gondolhatnánk, mára vége az efféle képanyag-forrásnak, pedig a most bemutatottak is egy Alkotás utcai kuka mellől származnak. A belőlük kibontakozó élettörténet az ötvenes évek Amerikájáig vezet: az 1956 áprilisában előhívott diafilmkockák dobozán dr. Lewis Haas neve és chicago-i címe áll. Kinyomoztuk, hogyan kerültek Budapestre a Montrealról, Mexico Cityről, San Franciscoról készített színes diák, ki volt a feladó, és ki nézegethette őket ’56 tavaszán, pár hónappal a forradalom kitöréses előtt.

A kis sárga dobozban csak amerikai városok utcaképei voltak, egyetlen kiindulási pont pedig dr. Lewis Haas neve. Hamarosan kiderült, hogy a doktor magyar, és a hazai radiologia egyik fontos alakjaként szinte az összes budapesti kórházban dolgozott. Dr. Haas Lajos családtagjai anyja kivételével mind odavesztek a második világháborúban; őt hagyta Budapesten, amikor 1948-ban orvosi tanulmányútra ment Amerikába. Soha nem tért vissza: 1957-ben halt meg Kanadában, fotózás közben halálra gázolta egy autó. A régi iratokból, cikkekből összerakott történethez végül arc is társult, egy folyóiratban megtaláltuk dr. Haas Lajos portréját.

<figure>
<img src="/images/28410549_02b9e1e60db825e8ff1e44a8c771e6eb_wm.jpg" alt="" />
<figcaption>Dr. Haas Lajos egyetlen ismert portréja, amelyre véletlenül bukkantuk az orvosi szaklapban. Haas egyik Magyarországra küldött kockán sem szerepel. (Fotó: Magyar Radiologia)</figcaption>
</figure>

<figure>
<img src="/images/28264669_1bfba35765a9df1c92730f687084cf51_wm.jpg" alt="" />
<figcaption>Houstoni városkép 1893-ban született Budapesten, fakereskedő apja vallásos zsidó családban nevelte az öt gyereket. Haas Lajos orvosi tanulmányait a budapesti és a berlini egyetemen végezte. Kezdetben a fővárosi klinikák, kórházak legkülönbözőbb osztályain dolgozott, aztán a röntgenologiában mélyedt el, és a daganatok besugárzása lett a szakterülete. (Fotó: Dr. Haas Lajos / FORTEPAN)</figcaption>
</figure>

<figure>
<img src="/images/28264673_7375e5c92bc0a000c77e95a72b8094d9_wm.jpg" alt="" />
<figcaption>Mexico City, 1950-es évek A Magyarország Orvosainak Évkönyvében 1918-as végzettsége ellenére csak 1923-tólszerepel, ekkor az orthodox izraelita hitközség által a Városmajor utcában működtetett Bíró Dániel kórház röntgenintézetét vezette. 1941-ig szinte az összes fővárosi kórházban dolgozott, például az Apponyi Poliklinikán (ma Szövetség Utcai Kórház), a Városmajor Kórházban (ma Városmajori Szív- és Érgyógyászati Klinika) és a Szent István Kórházban. (Fotó: Dr. Haas Lajos / FORTEPAN)</figcaption>
</figure>

<figure>
<img src="/images/28264665_c514ec19e21a4c59b4e36cc01a0dbbad_wm.jpg" alt="" />
<figcaption>San Francisco, 1950-es évek A Magyarországon elsőként fülészeti röntgenfelvételeket készítő dr. Haas volt a Magyar Röntgen Társaság egyik alapítója, később hosszú éveken át elnöke. 1925 óta magánpraxist is vezetett, előbb a Vilma királynő út (ma Városligeti fasor) 24-ben, 1932-től a Klotild utcában, majd 1935-től a háborús évek által megszakítva 1948-ig a Hollán Ernő utca 4-ben. (Fotó: Dr. Haas Lajos / FORTEPAN)</figcaption>
</figure>

<figure>
<img src="/images/28264659_9de417dbbf5501337e9e4d6810e178df_wm.jpg" alt="" />
<figcaption>San Francisco, 1950-es évek Az [USHMM adatbázisa](https://collections.ushmm.org/findingaids/RG-39.019M_01_fnd_hu.pdf) szerint dr. Haas 1940‐ben munkaszolgálatos lett, majd 1941 végén a zsidótörvények következtében elvesztette állását. Ugyanakkor az 1942-es kamarai évkönyv még mindig a [Bíró Dániel kórház](http://real.mtak.hu/21184/1/gazda_biro_daniel_ok_159_182.pdf)röntgen főorvosaként említi (a kórház több mint száz betegét, orvosát és ápolóját 1945. január 14-én nyilas fegyveresek lemészárolták, az épületet szabad rablás után a holttestekkel együtt felgyújtották.) A halálakor megjelent egyik [amerikai nekrológból](https://pubs.rsna.org/doi/abs/10.1148/69.5.759?journalCode=radiology) úgy tudjuk, dr. Haas a háború alatt koncentrációs táborban volt, és ő volt az egyetlen túlélő a Haas-családban. 1945 nyarától újra rendelt Hollán Ernő utcai lakásán. (Fotó: Dr. Haas Lajos / FORTEPAN) )</figcaption>
</figure>

<figure>
<img src="/images/28264655_c834945530597a588b0508e6fa94bfc2_wm.jpg" alt="" />
<figcaption>Montreal, 1950-es évek A második világháború után ismét belevetette magát a gyógyításba: a Korányi Kórház röntgen osztályának főorvosa lett, az újonnan alakuló röntgen-szakcsoport társelnöke. A Bíró Dániel kórházat otthagyva az orthodox izraelita hitközség Kertész utcai nyilvános rendelő intézetének röntgenosztályát vezette.1946-ban az orvosin egyetemi magántanárrá nevezték ki. Amikor 1948-ban négynyelvű orvosi szakkönyve megjelent, ő már Amerikában volt. (Fotó: Dr. Haas Lajos / FORTEPAN)</figcaption>
</figure>

<figure>
<img src="/images/28264663_8a9b46f3c061804accff30943ebd5fad_wm.jpg" alt="" />
<figcaption>Mexico City, 1950-es évek Az amerikai nekrológ szerint egy olyan nemzetközi tanulmányi misszió keretében érkezett az Egyesült Államokba, amelyet a háború alatt szakterületük gyakorlásától eltiltott specialisták rehabilitációjáért szerveztek. Dr. Haas a vasfüggöny legördülése előtti utolsó pillanatban hagyta el Magyarországot, ahová soha nem tért vissza. (Fotó: Dr. Haas Lajos / FORTEPAN)</figcaption>
</figure>

<figure>
<img src="/images/28264653_3e0934216ef5984287f95f169e80cb57_wm.jpg" alt="" />
<figcaption>San Francisco, 1950-es évek A Rákosi-korszak sok magyar zsidót elüldözött, ahogy erről [Hámori Gyula fotói kapcsán írtunk](https://index.hu/fortepan/2016/08/28/hazassag_utan_hetkoznapok_ujabb_hamori-fotok_a_fortepanon/), bár az nem derült ki, az új egyház- és vallásellenesség befolyásolta-e dr. Haas döntését. Tény, hogy több tucat német, angol, francia és amerikai szaklapokban megjelent közlemény szerzőjeként, nemzetközi szinten jegyzett radiologusként rögtön 1948-ban a chicagoi University of Illinois docense lett. Bekapcsolódott az ott felépített atomreaktor felhasználásával foglalkozó kutatásokba, részt vett a különböző fajtájú rákok gyógyítását célzó új eljárások kidolgozásában és első alkalmazásában. (Fotó: Dr. Haas Lajos / FORTEPAN)</figcaption>
</figure>

<figure>
<img src="/images/28264657_2527eecf7e65633c9796392dc082cc01_wm.jpg" alt="" />
<figcaption>San Francisco, 1950-es évek Haas Lajos 1954-ben állampolgárságot is kapott. A lomtalanításon előkerült diák szerint az ötvenes években sokat utazott, talán konferenciákra, talán kedvtelésből. A halál is útközben érte, közlekedési balesetben halt meg Kanadában, a Quebec-közeli [Neuville-ben 1957-ben](https://idnc.library.illinois.edu/?a=d&d=DIL19570604.2.13&srpos=1&dliv=none&e=-------en-20--1--txt-txIN-lewis+haas-------). Az Amerikai Rádium Társaság gyűlésén vett részt, amikor szabadidejében fotózva egy autó elütötte. (Fotó: Dr. Haas Lajos / FORTEPAN)</figcaption>
</figure>

<figure>
<img src="/images/28264661_aee73f034dba70d65c102d82f3869cbc_wm.jpg" alt="" />
<figcaption>Montreal, 1950-es évek Az Amerikában megjelent nekrológokkal ellentétben dr. Haas-nak egyetlen közeli hozzátartozója mégis életben volt. 1948-as emigrációjakor idős édesanyját hagyta Budapesten: Geiringer Etelka 1959-ben halt meg csaknem kilencven évesen. Sosem tudta meg, hogy utolsó gyermekét is túlélte – a barátok és a rokonok eltitkolták előle. Dr. Haas magánéletéről sok mást nem tudni. Valamikor a harmincas években volt egy rövid ideig tartó házassága egyik orvoskollégája özvegyével. Apja korábban meghalt, testvérei nem tértek vissza a haláltáborokból. (Fotó: Dr. Haas Lajos / FORTEPAN)</figcaption>
</figure>

<figure>
<img src="/images/28264671_7530143364de0ffaff91513f805b8c94_wm.jpg" alt="" />
<figcaption>San Francisco, 1950-es évek „Minden érdekelte, mindenhez volt ideje; kitűnő ismerője volt irodalomnak, zenének, képeknek, szőnyegeknek, bélyegeknek, művészien fotografált. Testi-lelki szenvedést szótlanul tűrő, hallgatag, zárkózott természet volt; baráti közelségébe kevesen kerültek, de igen sokan adóztak tisztelettel, nagyrabecsüléssel nagy tudásának, szerénységének és mindenkori segítőkészségének”– írhatta meg végre 1960-ban nekrológját a Magyar Radiológia című folyóiratban dr. Koppenstein Ernő. dr. Haas három, anyja már egy éve halott. Haas Lajos a [chicagoi Rosehill temetőben nyugszik](https://www.findagrave.com/memorial/131927650). (Fotó: Dr. Haas Lajos / FORTEPAN)</figcaption>
</figure>

(Borítókép: Az 1956 áprilisában előhívott diafilmkockák budapesti lomtalanításon talált doboza, rajta dr. Lewis Haas chicago-i címével. Fotó: Fortepan)

Köszönet Lózsy Tamásnak ( Budapesti Autonóm Orthodox Izraelita Hitközség levéltára), dr. Magyar László Andrásnak (Semmelweis Orvostörténeti Múzeum könyvtára), a Semmelweis Egyetem Központi Könyvtárának és a Magyar Radiologia c. folyóiratnak .
