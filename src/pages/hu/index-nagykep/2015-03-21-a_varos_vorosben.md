---
title: "A város vörösben"
date: 2015-03-21T00:00:00.000+00:00
author: Kolozsi Ádám, Barakonyi Szabolcs
---

Nem sok fénykép maradt fenn a Kommün korábban dicsőségesnek mondott 133 napjából, már csak ezért is nagy kincs a Fortepanra fölkerült 1919-es minigyűjtemény. Plakátok, polgárok, proletárok néznek ránk a helyenként kishibás képekről, és persze hetyke vörös katonák. Nagyon fiatalok, akár a 96 évvel ezelőtti egész diktatúra, amiben Kun Béla 33 évesen lehetett “az öreg”.

Itt valami félreértésnek kell lenni - mondta Sinkó Ervin hőse 1919. március 21-én az Optimistákban; egy kommunista is így reagált a Tanácsköztársaság megszületésére, amit épp ésszel alig lehetett felfogni. Hogy néhány radikális újságíró, baloldali zsidó intellektuel és Moszkvából hazatért ifjú kommunista megszerezte Pesten a hatalmat, azt Lenin sem nagyon akarta elhinni: abban is kételkedett, hogy tényleg - a börtönből aznap kiengedett - Kun Bélával beszél telefonon.

<figure>
<img src="/images/7866619_b380b594f9ed77f68b8b6dd8d98f5b97_wm.jpg" alt="" />
<figcaption>A kommunista szubkultúra 1945 előtt meglehetősen marginális volt Magyarországon, a politizáló munkások alapesetben szocdemek voltak, a szocdemek meg utálták a kommunistákat - ehhez képest a hatalomba való bevonásuk, Károlyi lemondatása, szóval a rövid életű, de hosszú emlékű szovjet-Magyarország megalapozása meghökkentő politikai abszurdumnak számított. (Fotó: Pechy Laszló / FORTEPAN)</figcaption>
</figure>

<figure>
<img src="/images/7866623_784be80ef3299ec31c6a7d2817bc1cd1_wm.jpg" alt="" />
<figcaption>A kommün vértelen, pártegyezségnek köszönhető sikerre jutását a vesztes háború utáni káosz, és az előző nap átadott Vix-jegyzék jelentette különleges pillanat magyarázhatta, vagy - híveinek esetleg - valamiféle vulgarizált kommunista üdvtörténeti szükségszerűség, amely a proletariátust győzelemre vezeti minden objektív körülmény ellenére is. A magyarországi kommunizmusnak ekkor is elsősorban külpolitikaiak (főleg a győztes hatalmak saját szempontjukból sem racionális kíméletlensége) voltak a közvetlen okai, de a nagy világátalakító hevület itthon talált terepet. (Fotó: Pechy Laszló / FORTEPAN)</figcaption>
</figure>

<figure>
<img src="/images/7866609_af804d7bc18087d6f4fa29273dbf2a27_wm.jpg" alt="" />
<figcaption>A munkás-paraszt egység csak frázisokban létezett, vidéken inkább rettegték az új hatalmat, de a művészvilágban főleg az elején valóban elég nagy támogatottsága volt a világforradalom részének gondolt magyar revolúciónak. Még az utólag konzervatív renomét is szerző alkotók közül is többen érezték úgy, hogy éppen itt az ideje az egész régi világot leváltani - az írók közül nem csak egy Kassák, de például Kosztolányi, Márai, Móricz, Babits is a tanácsköztársaság támogatói közé tartozott egy darabig. (Fotó: Pechy Laszló / FORTEPAN)</figcaption>
</figure>

<figure>
<img src="/images/7866611_ae21d606dab9d7c545bfc718fb4e70d9_wm.jpg" alt="" />
<figcaption>(Fotó: Pechy Laszló / FORTEPAN)</figcaption>
</figure>

<figure>
<img src="/images/7866625_6ef15c1a0eba691ac42f2cc002babaf2_wm.jpg" alt="" />
<figcaption>A politika soha nem látott módon kiköltözött a közterületekre. Korábban, az úri világban az soha nem az utcára tartozott, most azonban minden eszközzel és a lehető leggyorsabban kellett megpróbálni megteremteni a rendszer népi legitimitását. Az utcai plakátok nagy része egyszerű üzeneteket, egy mondatos felszólításokat tartalmazott. (Fotó: Pechy Laszló / FORTEPAN)</figcaption>
</figure>

<figure>
<img src="/images/7866617_e93aff2ee8d11d168007b22186b60ce1_wm.jpg" alt="" />
<figcaption>“A köztársaság, mely a szabadságot hozta, ezerszeresen fizeti majd vissza nektek és gyermekeiteknek azt, amit most neki adtok ruhában, élelemben.” Rengeteg idea, nagyszabású és apróbb szimbolikus rendelkezés lépett életbe napról-napra az élelmiszerjegyek új rendszerétől és a boltok bezárásától odáig, hogy a proletár gyerekek számára mindenki köteles fürdőszobáját rendelkezésre bocsátani, szappannal és tiszta törülközővel egyetemben. (Fotó: Pechy Laszló / FORTEPAN)</figcaption>
</figure>

<figure>
<img src="/images/7866621_317a8600c94312a5b5b33777c66f2c8a_wm.jpg" alt="" />
<figcaption>Reklámgrafika, alkalmazott művészet és kőkemény propaganda egybeolvadásának legtökéletesebb felülete a politikai plakát, mely a tanácsköztársaság alatt élte fénykorát Magyarországon. Az avantgárd hivatalos művészeti nyelvvé vált, a kor nagynevű és jelentős tehetségű képzőművészei közül is sokan készítettek plakátokat a diktatúrának Bíró Mihálytól Pór Bertalanon át Berény Róbertig. (Fotó: Pechy Laszló / FORTEPAN)</figcaption>
</figure>

<figure>
<img src="/images/7866607_b2732dbdf668fbe8530d0daf351e72ce_wm.jpg" alt="" />
<figcaption>(Fotó: Pechy Laszló / FORTEPAN)</figcaption>
</figure>

<figure>
<img src="/images/7866605_6c9466efdd06741faa02bde8b074d3c5_wm.jpg" alt="" />
<figcaption>A forradalmi toborzás hatására 6 nap alatt 40 ezren léptek be a magyar Vörös Hadseregbe. A románok és csehek elleni, mindenkit meglepő kezdeti sikerek lélegzetet és időt adtak a kommünnek, pedig nem sokkal korábban még azonnali összeomlással számoltak Magyarországon és külföldön egyaránt. (Fotó: FORTEPAN)</figcaption>
</figure>

<figure>
<img src="/images/7866615_d0f2e5efee7ec807f316fb7740f455fa_wm.jpg" alt="" />
<figcaption>A Kommün mindent megtett, hogy a maga képére formálja a várost. Művészeti programjuk keretében 300 tagú ünnepi cigányzenekar húzta - állítólag a csárdás stílusában - a Marseillaise-t. Az Internacionálét a Zeneakadémián Kodály instrukciói szerint hangszerelték át. Az utcák ünnepi színe lett a forradalmi vörös, az akkori beszámolók szerint bikavadítóvá vált Budapest arculata. (Fotó: Pechy Laszló / FORTEPAN)</figcaption>
</figure>

<figure>
<img src="/images/7866613_988c8472cffb6ff1d4c8e73d9c140d7c_wm.jpg" alt="" />
<figcaption>Vörös drapériával fedik le a Kígyó térnél (vagyis az Erzsébet-híd pesti hídfőjénél) a kommunista diadalívként funkcionáló két hatalmas kapuzatot. A május elsejei nagyszabású ünnepségekre emelt diadalkapuk tetején két hatalmas glóbuszt helyeztek el. A kapuk nemcsak az új hatalom szellemiségét voltak hivatottak kifejezni, ugyanilyen fontos volt, hogy a régit elrejtsék: a kapuk az itt álló Pázmány és Werbőczy szobrok köré épültek, természetesen a történelem meghaladása jegyében. (Fotó: Pechy Laszló / FORTEPAN)</figcaption>
</figure>

<figure>
<img src="/images/7866603_4029fc29a0440fc9cc63ea5ab838c5e1_wm.jpg" alt="" />
<figcaption>A Ferenciek terén felállított szobrok egyikén - Lenin mellett - a német szociáldemokraták mártírja, a Rosa Luxemburggal együtt meggyilkolt Karl Liebknecht. A háborúellenes baloldali politikus azon kevesek közé tartozott, akikre névvel és arccal emlékeztek a tanácsköztársaság alatt. Egyébként Marx, Engels és az életében velük végig vitában álló Lassalle, a magyarok közül pedig az anarchista könyvtárigazgató Szabó Ervin kapott még szobrot. A Vörösmarty (akkor Gizella) térből Károlyi Mihály tér lett, az Országház-térből pedig Népszava-tér. (Fotó: Schoch Frigyes / FORTEPAN)</figcaption>
</figure>

<figure>
<img src="/images/7866601_8c0429e8171122ffe9c1f71942a801ce_wm.jpg" alt="" />
<figcaption>1919. május elseje volt a Kommün legnagyobb politikai rituáléja. Nagy utcai felvonulás, tábori konyhák, mozisok adták meg a módját, a házmesterek kötelező jelleggel kirakták a vörös zászlókat minden épületre. Az ünnepségek fő szervezője az egyébként legkegyetlenebb, jakobinus terror felé törő Szamuely volt, aki a várost rettegésben tartó “Lenin-fiúkat” is irányította a hétköznapokon. (Fotó: Schoch Frigyes / FORTEPAN)</figcaption>
</figure>

<figure>
<img src="/images/7866599_c38751f19fd6114a2beb71364736f7cd_wm.jpg" alt="" />
<figcaption>Vörös a város a képen, nem fekete, három hónapra rá viszont már fehér, román nemzeti színekkel tarkítva. “Megbuktak, megbuktak a vörösök” - újságolták a Kosztolányi által is megörökített házmester elvtársak, és mentek, hogy újra kitekerjék a piros-fehér-zöld zászlót, és kellőképpen eltüntessék a forradalmit. (Fotó: Schoch Frigyes / FORTEPAN)</figcaption>
</figure>

<figure>
<img src="/images/7866597_6c75cd20dc7046a3617201bf983f4ccb_wm.jpg" alt="" />
<figcaption>(Fotó: Schoch Frigyes / FORTEPAN)</figcaption>
</figure>
