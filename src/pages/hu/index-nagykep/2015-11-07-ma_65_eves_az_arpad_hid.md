---
title: "Ma 65 éves az Árpád híd"
date: 2015-11-07T00:00:00.000+00:00
author: Zubreczki Dávid, Barakonyi Szabolcs
---

Régen nem az országgyűlési és az önkormányzati választásokhoz igazították a nagy átadókat, hanem április 4-hez, meg november 7-hez. Így aztán egy csomó fontos épületünknek, gyárunknak és közlekedési járatunknak van egyszerre születésnapja. Így van ez az Árpád híddal is, melynek ráadásul két évfordulója is van ma: épp 65 éve indult meg rajta a forgalom, és pont 31 éve, hogy teljesen elkészült. Ez pedig elég apropó ahhoz, hogy összeszedjünk néhány képet róla, és dióhéjban elmeséljük a történetét.

<figure>
<img src="/images/10288329_d6af4a581a525a62474676746f66291d_wm.jpg" alt="" />
<figcaption>Ez a hely látszólag adja magát a hídépítésre, hiszen itt szigetcsúcsok érintésével lehet összekötni a két partot. A látszat azonban csal, a Duna itt ugyanis igen széles: míg mondjuk a Szabadság híd hossza kevesebb mint 333 méter, az Árpádé több mint 900, vagyis majdnem a háromszorosa (no persze nem az egész esik a víz fölé). Ennek ellenére már a rómaiak is itt kötötték össze Aquincumot a pesti oldal erődjével. A régi híd nyomtalanul eltűnt, s jó pár évszázadnak kellett eltelnie, míg végül 1903-ban döntöttek egy új építéséről. (Fotó: UVATERV / FORTEPAN)</figcaption>
</figure>

<figure>
<img src="/images/10288343_4451e2d945f8476cfd6f18dfdcb28cac_wm.jpg" alt="" />
<figcaption>Ahogy az lenni szokott mifelénk, az építés nem ment egyik napról a másikra. Csak 1929-ben írták ki a pályázatot, és 1939-ben kezdték el a munkát. 1945-re ugyan már megvoltak a hídfők, a margitszigeti lehajtó és a híd acélszerkezetének majd 250 méteres szakasza, de annyira szerencsére nem volt kész, hogy fontos legyen felrobbantani a németeknek. (Fotó: UVATERV / FORTEPAN)</figcaption>
</figure>

<figure>
<img src="/images/10288333_822dc792a031385961d96458e953f693_wm.jpg" alt="" />
<figcaption>A munkának 1948-ban, a háború után láttak megint neki. Akkoriban a fő cél az volt, hogy minél gyorsabban, minél olcsóbban teremtsenek kapcsolatot a két part között. Így lett az eredetileg 27,6 méter szélesre tervezett híd jóval karcsúbb, mindössze 13 méteres. (Fotó: UVATERV / FORTEPAN)</figcaption>
</figure>

<figure>
<img src="/images/10288353_73d72717ecfc01dd37e020f39eb1929d_wm.jpg" alt="" />
<figcaption>Ez a kép nem csak azért nagyszerű, mert baromi jól néz ki a geodéta szerelése a karórától a szandálig, hanem mert látszik mennyivel keskenyebb lett végül a Sztálin híd annál, amilyen az eredeti Árpád lett volna. (Fotó: IMRE / FORTEPAN)</figcaption>
</figure>

<figure>
<img src="/images/10338523_2973f8ba51bcbf58a3bb27a23156ca81_wm.jpg" alt="" />
<figcaption>Hogy a híd egyenes vonalú maradjon, de a szigetcsúcsokat is érintse, meg kellett hosszabbítani a Margit-szigetet észak felé. Erre a földfeltöltésre került azután az íves lehajtókanyar. A híd 1984-es bővítésekor szóba került ennek az elbontása, mert útjában lett volna az új sávoknak. Végül a tervezők lemondtak a szigeti villamosmegállóról, s inkább a már elkészült járdaszigetet számolták fel, pedig állítólag már a gyalogos aluljáró is megvolt hozzá. (Fotó: FORTEPAN)</figcaption>
</figure>

<figure>
<img src="/images/10288355_68e67b0308ccbc56b7d024b4bf1d30e5_wm.jpg" alt="" />
<figcaption>1950. november 7-én hatalmas ünnepség keretében adták át a kissé sovány, de mégiscsak tökéletesen működő hidat. Természetesen ott volt a sajtó is: fényképészek és filmesek hada. (Fotó: IMRE / FORTEPAN)</figcaption>
</figure>

<figure>
<img src="/images/10288335_081cefbc83a3315ee08a8297af6e0430_wm.jpg" alt="" />
<figcaption>A zászlók nélkül is kitalálhatnánk, hogy ünnepség van: ennyi autó egy helyen ritkán jött össze Budapesten 1950-ben. A híd szigeti lehajtója kifejezetten modernnek hat, akár ma is megállná a helyét ez a dizájn, mely nagyrészt 30-as évekbeli terveket követ. (Fotó: UVATERV / FORTEPAN)</figcaption>
</figure>

<figure>
<img src="/images/10288471_aba491d6c80255f72aff4f99cf6fa90b_wm.jpg" alt="" />
<figcaption>Az átvágásra váró szalag az új Sztálin hídon. A háttérben egy vizafogói gyár kéménye, nagyjából a mai Duna Towers környékén. (Fotó: UVATERV / FORTEPAN)</figcaption>
</figure>

<figure>
<img src="/images/10288327_a9e9cf8e6fe74f922d2ff5ac4094ba0e_wm.jpg" alt="" />
<figcaption>Lenin, Rákosi, Sztálin és egy hatalmas tribün. A személyi kultusz éveinek elengedhetetlen kellékei. A díszvendégek közt az első sorban természetesen már ott van Kádár is. Amint látható, már a kezdetektől járt villamos a hídon. Sőt, az Újpesti vasúti híd újjáépítéséig (1955) a tehervonatok is ezen haladtak át. (Fotó: UVATERV / FORTEPAN)</figcaption>
</figure>

<figure>
<img src="/images/10288325_a2823471845de226a0fd19f7ebc81728_wm.jpg" alt="" />
<figcaption>A szalagot átvágó elvtárs nem Rákosi Mátyás, hanem Bebrits Lajos közlekedés- és postaügyi miniszter (kalapban épp úgy hasonlítanak egymásra, mint két tojás), aki ünnepélyesen megnyitja a Sztálin hidat. Valószínűleg eszükbe sem jut, hogy hat évvel később már nem így fogják hívni: 1956-ban felvette az eredetileg tervezett nevét, így lett belőle Árpád. (Fotó: UVATERV / FORTEPAN)</figcaption>
</figure>

<figure>
<img src="/images/10288339_d0eacf48b253e13b903f1f54f2b2c9b4_wm.jpg" alt="" />
<figcaption>Tíz évvel később a város terjeszkedése még mindig alig haladt túl a hídon. Hiányzik a Marina-lakótelep, az előtérben még lomok éktelenkednek, s a Dagály-strand fái (melyek többségét idén vágták ki) ekkor még csak csemeték. (Fotó: UVATERV / FORTEPAN)</figcaption>
</figure>

<figure>
<img src="/images/10288337_26e363cde468426106e769f42a7d650c_wm.jpg" alt="" />
<figcaption>1960-ban még nem rombolták le teljesen a régi, kisvárosi hangulatú Óbudát, melyből mára csak két, lakótelepekkel ölelt zárvány maradt. A hídnak ez a rövid szakasza még az eredeti, 1929-es tervek szerinti szélességben készült el, s messze megelőzve korát, kerékpárút is volt rajta. Igaz, megvalósult formájában teljesen használhatatlan volt, hiszen a hídnak csak egy rövid szakaszán volt meg. (Fotó: UVATERV / FORTEPAN)</figcaption>
</figure>

<figure>
<img src="/images/10288351_27e70f045a371484521cc0aa693c0051_wm.jpg" alt="" />
<figcaption>Ezen az 1963-as légi felvételen gyönyörűen látszik milyen széles lett volna a híd (a kép alján a Hajógyári-sziget két nyúlványán), és milyen lett, amikor megépült. A pesti oldal még egészen más képet mutat mint ma, igaz néhány lakótelepi ház már áll, bár megvan még a korábbi képekről ismerős kémény is. (Fotó: MHSZ / FORTEPAN)</figcaption>
</figure>

<figure>
<img src="/images/10288349_da569bc747fb2ae9dcad56be33f90eb9_wm.jpg" alt="" />
<figcaption>Ennek az 1965-ös képnek különösen örülök, hogy bekerülhetett a válogatásba az Árpád híd apropóján (a pesti "felvezető szakasz" járdáján készült), ugyanis én még életemben nem láttam kétekerekű babakocsit. Nekem és az anyukának nagyon tetszik, a gyereknek úgy tűnik, kevésbé. (Fotó: Umann Kornél / FORTEPAN)</figcaption>
</figure>

<figure>
<img src="/images/10288345_30a305b1f35c7dd0612013a3aa021cfd_wm.jpg" alt="" />
<figcaption>Pár lépéssel és két évtizeddel odébb Kádár János kér tájékoztatást az Árpád hídi közlekedési rendszer építéséről, mindenféle tanácsi és állami tótumfaktumoktól. Mögötte a mai Nyugdíjfolyósító és a MÁK épülete, melyek előtte is láthatók: a makett jobb sarkában. Tulajdonképp ugyanez a felállás ma is, mint a terven, csak egy Rendőrpalotával meg egy buszpályaudvarral egészült ki a kép. (Fotó: ANGYALFÖLDI HELYTÖRTÉNETI GYŰJTEMÉNY / FORTEPAN)</figcaption>
</figure>

<figure>
<img src="/images/10288347_b1897f40122984bb01fd7daa98dc0d3c_wm.jpg" alt="" />
<figcaption>Ha nem 1984-ben, hanem most menne itt ez a Dacia, simán látnánk az Index konyhaablakából, ez ugyanis a Flórián téren van. Ebben az évben fejeztek be a híd bővítését: a régi híd mellé tulajdonképpen két új hidat építettek. A középsőn jár az egyes villamos, tőle délre és északra az autók. A bővítést természetesen szintén november 7-én adták át, éppen 31 éve. (Fotó: Szinnay Gábor / FORTEPAN)</figcaption>
</figure>
