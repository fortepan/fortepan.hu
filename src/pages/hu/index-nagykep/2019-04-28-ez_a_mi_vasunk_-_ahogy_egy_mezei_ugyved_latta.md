---
title: "Ez a mi Vasunk – ahogy egy mezei ügyvéd látta"
date: 2019-04-28T00:00:00.000+00:00
author: Kiss Eszter, Barakonyi Szabolcs (képszerkesztő)
cover_image: /images/27551011_41719ebf33686fd07289ec5a99217051_wm.jpg
---

A Fortepan hagyományosan urbánus fotóarchívuma az Index Mi Vidékünk projektje keretében nemrég a vidéki Magyarország néhányszáz kockájával gyarapodott. [Morandini Tamás](https://index.hu/fortepan/2019/03/03/ez_a_mi_zalank/) olasz származású zalaegerszegi építész és veje, dr. Schlemmer József a [Göcseji Múzeum](https://gocsejimuzeum.hu/) üvegnegatív-gyűjteményéből digitalizált fotói után jöjjön most egy Zalába elszármazott anyag: a szarvaskendi dr. Tóth László vasi fotói a harmincas évekből.

A fényképek készítője, dr. Tóth István 1912-ben született a Vas megyei Kemenesmihályfán, de aztán a Körmendhez közeli Szarvaskenden élt négy testvérével a családi birtokon. A régi helyi birtokosnak számító Tóthék nem az akkoriban nagyjából hétszáz lelkes kisközségben laktak, hanem a közeli 250 holdas, szántót, erdőt, legelőt és gyümölcsöst magában foglaló majorban. Dr. Tóth László fiatalkorában lelkes amatőr fotográfus volt, fotói sok más tárggyal együtt halála után kerültek a Göcseji Múzeumba.

Az ajándékozó özvegy, Klosovszky Éva így mesélt férjéről: „Szeretett fényképezni, szerette a virágokat, a tájat. Ötéves korától járt elemibe, Körmendre, a szülei bevitték. A kőszegi bencéseknél 1929-ben érettségizett, amikor én születtem. Pécsre járt a jogi egyetemre. Mezei jogász volt, csak vizsgázni ment, egyébként otthon segített a gazdaságban. Diplomát az 1930-as években szerzett, amikor volt a válság.” Előbb Körmenden dolgozott, majd Szombathelyen a Pénzügyi Igazgatóságnál. 1949-ben nősült másodszor, a szegről-végről rokon zalaegerszegi Klosovszky Évát vette feleségül, aki gyerekkorában többször nyaralt a szarvaskendi majorban. A Tóth-birtokokat a második világháború után elvették, a szombathelyi munkahely megszűnt. 1951-ben a házaspár Zalaegerszegre költözött, a [Morandini-Schlemmer-hagyatékból](https://index.hu/fortepan/2019/03/03/ez_a_mi_zalank/) már ismert Jákum utcába. Dr. Tóth István 2005-ben halt meg.

A Fortepan által digitalizált képeken cigánytábor, folyópart, falusi élet, régi nyarak és szénaillat.

<figure>
<img src="/images/27517111_194ef4ff3d1904848228ab7d7dbdaa11_wm.jpg" alt="" />
<figcaption>Korabeli csúcstechnológia: Schenck vedersoros mederkotrógép alakítja a vízpartot (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517093_4749ea35e26da926717efd5325bff205_wm.jpg" alt="" />
<figcaption>Gabonacséplés gőzmeghajtással, feltehetőlen a Tóth család szarvaskendi birtokán (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517109_19067790c705b9e2720b84fe669de05a_wm.jpg" alt="" />
<figcaption>Valószínűleg Nádasdon, a Szarvaskendhez leközelebbi állomáson készült a fotó (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517103_e37e30f2c787f4cdca74acd9caa89783_wm.jpg" alt="" />
<figcaption>Falusi életkép (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517107_5cfd3d9de0cb63c4e8776d4f714cd62c_wm.jpg" alt="" />
<figcaption>Szárnyasok feltehetően Tóthék udvarán (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517079_0eacfb1cc8af9f314a9653d8e946742c_wm.jpg" alt="" />
<figcaption>Régi nyár, pajta, szénaillat (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517099_a760780a01932fb90f13b60ca25f477f_wm.jpg" alt="" />
<figcaption>Kis rakás a hatalmas szalmakazal előtt (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517091_04318a533ad9013b3f09b4f834829e4e_wm.jpg" alt="" />
<figcaption>Cselédsoron (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517097_203d768940451665cdd349b70e6bfeba_wm.jpg" alt="" />
<figcaption>Ketten (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517089_74a4c50282820cd21bef88c269aa7ddd_wm.jpg" alt="" />
<figcaption>Falusi idill (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517095_decd1ab86407ae788d40a553a0ed9d99_wm.jpg" alt="" />
<figcaption>Kártyaparti a fák alatt (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517081_08b759c0c20f1ecd9d701daeb93caa73_wm.jpg" alt="" />
<figcaption>A Rába partján (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517101_173e5776815c642392170dbc854d3655_wm.jpg" alt="" />
<figcaption>A Rábán kívül Szarvaskend környékén több kis tó és patak is található (Fotó: Göcseji Múzeum / FORTEPAN)</figcaption>
</figure>

<figure>
<img src="/images/27517085_bdc3ce3d4a4f484df8841984665a690c_wm.jpg" alt="" />
<figcaption>Nagyobb társaság, talán Tóthék szarvaskendi kúriája előtt (Fotó: Göcseji Múzeum / FORTEPAN)</figcaption>
</figure>

Ismét külön köszönet Megyeri Annának, a Göcseji Múzeum muzeológusának és Lengvári Istvánnak az adatközlésekért. Ha ön felismert valakit a fotókon vagy többet tud a képeken szereplőkről, írjon nekünk vagy a [fortepan@gmail.com](mailto:fortepan@gmail.com) címre.
