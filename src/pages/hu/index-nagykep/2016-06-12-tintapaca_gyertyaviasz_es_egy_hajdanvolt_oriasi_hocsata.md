---
title: "Tintapaca, gyertyaviasz és egy hajdanvolt óriási hócsata"
date: 2016-06-12T00:00:00.000+00:00
author: Kolozsi Ádám, Barakonyi Szabolcs
---

A sok és sokféleképpen izgalmas Fortepan nagykép között csak szubjektív sorrend lehet, de nekem, azt hiszem, ez az egyik kedvencem idáig. Megkapó képek, a szigorú rend és a derűs spontaneitás pillanatainak furcsa, de természetesnek ható keverékei ródlizókkal és gerelyhajító szerzetesekkel, hálóteremben pakoló és gyertyafénynél magoló diákokkal, klerikális láncos ördöggel és vicces élőképekkel. A [magyar jezsuiták kínai missziójának fényképei](http://index.hu/fortepan/2016/06/06/magyar_teritok_a_mennyei_birodalomban/) után most a rend itthoni iskoláiról fennmaradt fotókból válogattunk; a képek miatt annak is érdemes végigpörgetnie, aki úgy érzi, nincs sok köze a témához.

Foci nincs, de más sportok a hógolyótól a lepkegyűjtésen át az ágy akkurátus bevetéséig annál inkább; a jezsuita paptanárok a szellem művelése és a rendszeresség mellett a testkultúrára is nagy hangsúlyt fektettek. Kellett is a változatosság, hogy a bentlakásos iskolákban ne fásuljanak bele a gyerekek a reggeltől estig tartó szigorú napirendbe, de az “ép testben ép lélek” egyébként is fontos elv volt ezekben a nyolcosztályos elitképző gimnáziumokban.

A jezsuitákról az biztos nem mondható, hogy ne lett volna komoly tapasztalatuk a nevelésben. A piaristák mellett ők voltak a hagyományos tanítórend ,a legintellektuálisabbak mind közül, akik a missziós munka mellett ([erről láthatták múlthéten a kínai válogatást](http://index.hu/fortepan/2016/06/06/magyar_teritok_a_mennyei_birodalomban/)) mindig is híresek voltak a világra, modernitásra, tudományra való nyitottságukról is. A kísérletező, rácsodálkoztató természettudományos oktatás a két magyarországi gimnáziumukban is meghatározó volt, de ez az itt látható, Kalocsán és Pécsett készült fényképekről is kiderül.

Volt itt meteorológiai léggömb és komoly rovargyűjtemény, de a gimnázium szertárában még kitömött tigris is. A jezsuita rend brutális felszámolása során (1950-ben 400 szerzetest internáltak) az iskolákat államosították. A tigris ezt is “túlélte”, ma is megvan a kalocsai gimnáziumban, a Pestre múzeumba került rovargyűjtemény azonban egy ‘56-os belövéstől megsemmisült - ezek pótlására kellett aztán cigisdobozokban csempészni haza a csigákat Kubából,[de ez már egy másik történet](http://index.hu/nagykep/2015/02/07/csigacsempeszet_cigisdobozban/). Az egykori jezsuita diákok 70 év után is összetartanak, és nagy nosztalgiával emlékeznek az iskolai évekre. A jezsuita Levéltár és a Fortepan jóvoltából megmutatjuk, hogy mire is.

<figure>
<img src="/images/11826060_6ce62823767f0078fb8f5450a61cec16_wm.jpg" alt="" />
<figcaption>A pécsi Pius Gimnázium diákjai gyertyafény mellett tanulnak. 1936-ban járunk. Az internátusban a diákok életkor szerint szakaszokba voltak osztva, ezeket egy még pappá nem szentelt rendtag, ún. magiszter vezette, aki – a gimnáziumi foglalkozás kivételével – minden idejét a szakaszával töltötte. Ő felügyelt a kötelező tanulóidők alatt, szervezte a programokat, „lelki olvasásokat” tartott, sőt még egy hálóteremben is aludt a gyerekekkel. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826088_a4260bccc0c1cb1cd161959d7c79f34b_wm.jpg" alt="" />
<figcaption>Szerzetes kalapban, lepkehálóval, az aláírás szerint a helyszín és időpont: Pécs, 1914. Thalhammer János igazi tudós-tanár volt, európai hírű zoológus, aki kalocsai tanári évei alatt kezdett foglalkozni kétszárnyú rovarok gyűjtésével. 30 évig a kalocsai, majd haláláig a pécsi jezsuita gimnáziumban tanított természettudományos tárgyakat. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826084_25e0f3323e81ec50635c53e4a82940a4_wm.jpg" alt="" />
<figcaption>A biológia szertárban hatalmas zoológiai gyűjtemény volt. Az iskola államosítása után a Thalhammer-gyűjtemény (6095 faj 30 ezer egyede) a Nemzeti Múzeum Állattárába került. 1956-ban szovjet belövéstől szinte teljesen elpusztult. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826086_09159e8c588887f06d6e1e2014c23e3b_wm.jpg" alt="" />
<figcaption>Kalocsai diákok és jezsuita skolasztikusok a kalocsai Nagymezőn 1927-ben. Az iskolákban nagy hangsúlyt fektettek a mozgásra, télen folyamatosan működött a jéggondozó bizottság, volt jól felszerelt tornaterem, Pécsen uszoda is - sokáig ez volt a város egyetlen uszodája. A tornaórák célja a sportszerűségre és fegyelemre való nevelés volt. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826080_b82e76fbf17aca47f4e5b7a1c4dbf8fd_wm.jpg" alt="" />
<figcaption>Pécsi diákok kirándulása 1934-ben. A vakáció alatti programok szervezésére létrehozták a Szünidei Pius-kört, mely önképzőkör jellegű összejöveteleket is tartott. A karácsonyi és húsvéti vakációt a bentlakók tölthették az internátusban is, de a nyári vakáció idejére el kellett hagyniuk az intézetet. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826082_4f379f7e9e20d1cdaec7a6f7362f36d6_wm.jpg" alt="" />
<figcaption>Téli ródlizás pécsi diákokkal. A bentlakókat csak az elöljáróság engedélyével látogathatták a szülők, havonta egyszer, a tanórák és a stúdiumok idején kívül. Az intézetből kijárni is csak havonta egyszer lehetett, kizárólag szülők vagy közeli rokonok felügyelete alatt, és csak akkor, ha a tanuló "tanulmányi eredményeiben és magaviseletében semmi kifogásolható nem volt". (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826076_606fabd112d4998ba9cde01f46dad33b_wm.jpg" alt="" />
<figcaption>A pécsi Pius gimnázium elsős konviktorainak ozsonnája. Az internátusban évi 700 korona tartásdíjat kellett fizetni, ez fedezte a napi négyszeri étkezést, a rezsit és az orvosi ellátást. Egy bentlakó diák éves költségei mindent egybevéve, takarékosságtól függően 950 és 1200 korona között mozogtak 1915-ben. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826066_c6d3a80cdf65971267d9857b4d31ed08_wm.jpg" alt="" />
<figcaption>A pécsi elsősök hálókörlete. Tanítási napokon fél 6-kor volt az ébresztő, majd reggeli imádság és szentmise, fél 7-kor reggeli. Még az első óra előtt studium a leckék átismétlésével, 8-tól tanítás, ebéd után hosszabb felüdülési idő, “rekreáció” a játszótéren vagy a játszóteremben - ez nem szabadfoglalkozás volt, hanem a szakasz közös programja a magiszter felügyelete alatt. Ezután háromszor egy héten csoportos séta, a többi napon ehelyett stúdium, majd uzsonna, újra rekreáció, 5-től 7-ig megint stúdium egy 5 perces szünettel, végül vacsora, 8 -kor esti ima és elvonulás a hálóterembe. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826064_2fdd6e1d1a2ca0440351389c560147ff_wm.jpg" alt="" />
<figcaption>Zoológiai gyűjtés a Baja melletti Vaskúton 1912 júniusában, Thalhammer János vezetésével. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826058_6330bcc21f52a2fc5a6def2ac08f0957_wm.jpg" alt="" />
<figcaption>A kalocsai gimnáziumhoz meteorológiai és csillagászati megfigyelő állomás is tartozott. Ezt még 1878-ban Haynald Lajos bíboros-érsek hozta létre, felszerelését Konkoly-Thege Miklós irányította. Az obszervatóriumot Fényi Gyula szerzetestanár, világhírű csillagász irányította 1885-től 1913-ig. Fényi fő kutatási területe a napkitörések, napfoltok vizsgálata volt, ezzel olyan nagynevű jezsuita elődök nyomába lépett mint a 18. században tevékenykedő Hell Miksa és Sajnovics János. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826068_22e88f137c1f90b3c0251e2f68dfe74d_wm.jpg" alt="" />
<figcaption>Pécsi hógolyócsata. A pécsi Pius gimnázium fokozatosan épült ki, parkja, játszóterei, sportpályái a harmincas évek elejére készültek el. (Fotó: Jezsuita Levéltár / FORTEPAN)</figcaption>
</figure>

<figure>
<img src="/images/11826056_aff8bbe43e6e3fbb6f4e607d434e671c_wm.jpg" alt="" />
<figcaption>Jezsuita mikulás és krampusz Innsbruckban. Bár az osztrák rendtartománytól elszakadva 1909-ben megalakult az önálló magyar jezsuita rendtartomány, ezután is sok magyar jezsuita kint tanult teológiát. Egyikük volt a képen is látható Raile Jakab, aki majd 1944-1945-ben a Mária utcai rendház pincerendszerében bújtat el több tucat zsidót, köztük a Nobel-díjas Harsányi Jánost is. A kommunista hatalomátvétel után sok magyar jezsuita menekült került Innsbruckba, Raile azonban a bostoni egyetem tanára lett, de hamarosan meghalt egy balesetben. 1992-ben posztumusz elnyerte a Világ Igaza címet a jeruzsálemi Yad Vashem Intézettől. (Fotó: Jezsuita Levéltár / FORTEPAN)</figcaption>
</figure>

Az összeállításban legnagyobb érdemei Mihalik Bélának, a Jezsuita Levéltár vezetőjének vannak. Ő segített [a rend kínai missziójáról szóló nagyképben](http://index.hu/fortepan/2016/06/06/magyar_teritok_a_mennyei_birodalomban/) is. Ha azt még nem látta, most már el ne mulassza semmiképpen.
