---
title: "Az ember, aki ott volt"
date: 2017-09-10T00:00:00.000+00:00
author: Barakonyi Szabolcs
cover_image: /images/18244381_beb945260f3f8b75c17d2fa313401c72_wm.jpg
---

A napokban került fel a Fortepanra Urbán Tamás [kétezer képe](http://www.fortepan.hu/?view=new). Az évek óta tartó szoros együttműködésünknek hála az Index olvasói már jó pár anyaggal találkozhattak tematikus válogatásainkban. Elsőként Urbán Tamás [hetvenes években](http://index.hu/fortepan/2015/07/13/urban_tamas_fotoriporter/) készült képeit közöltük, ezt követte egy elképesztő történet a [Csontváry-festményekről](http://index.hu/fortepan/2015/09/06/amikor_a_maganyos_cedrus_meg_egy_nappalit_diszitett/) egy pesti lakásban, aztán egy riport a kevés szocialista exportcikk egyikéről, a [Csepel kerékpárról](http://index.hu/fortepan/2015/11/01/a_csepel-kerekpar_meno_exportcikk_volt_jol_jott_erte_a_valuta/). A Kádár-rendszer legendás szórakozóhelye, az [Ifipark](http://index.hu/nagykep/2016/01/11/ifipark/) volt, Urbán Tamás képei már a lazább dresszkód idején készültek. Idén a [csöves](http://index.hu/fortepan/2017/01/22/bar_hagytalak_volna_megdogleni/) szubkultúrát mutattuk be először, aztán a kultikus [Fekete Lyukat](http://index.hu/fortepan/2017/01/15/ok_lejtettek_vadoc_ossztancukat_a_fekete_lyukban/), ahol, mint kiderült, olvasóink egy része jókat bulizott. A szubkultúrás tematikát idén nyáron az [Ikarus művház](http://index.hu/fortepan/2017/06/11/kulvarosi_anarchia/) punkegyütteseivel és egy kicsit régebbi [P-mobilos](http://index.hu/fortepan/2017/07/16/mar_32_eve_is_voltak_nagy_koncertek_a_dunan/) dunai koncertturnéval folytattuk. Urbán Tamásnak voltak külföldi megbízásai is, egyszer a Stern magazinnak készített riportot [Makovecz Imréről](http://index.hu/fortepan/2017/07/09/amikor_nemetorszag_felfedezte_makoveczet/). A legszenzációsabb anyaga a [mentősöket](http://index.hu/fortepan/2017/02/05/fotoriporter_a_mentoauto_anyosulesen_ver_es_szenzacio_helyett_mentos_mindennapok_urban_tamas_kepein/) mutatta be igazán közelről, ahogy csak kevesen tudják, de persze a legnépszerűbb a nosztalgia, ezért is lett a legolvasottabb anyaga az [első magyarországi Forma–1-es](http://index.hu/fortepan/2017/08/13/az_elso_f1-futam_a_vasfuggony_mogott_a_hungaroringen/) hétvégéről beszámoló képriportja. Az én személyes kedvencem [Pillangó](http://index.hu/nagykep/2016/04/09/ez_a_deak_ferenc_sosem_kerulne_a_huszezresre/) története a szegedi Csillag börtöntől a halálig. A mostani válogatás is egy kicsit nosztalgikus, nekem például a Kispál jut eszembe róla, amikor Lovasi azt üvölti a mikrofonba: „Jó, hogy vége a nyolcvanas éveknek, és nem jön újra el!”

Tamási Miklós a frissen megjelent anyagot bemutató, személyes hangvételű Fortepan-hírlevélben így ír Urbán Tamásról: „2010 óta évente 10-15 ezer fotót publikálunk a Fortepanon. Vannak szerzők, akik rövidebb-hosszabb ideig pörögnek a fejemben, beszélgetünk a képeikről, velem jönnek-mennek, vagy én velük. Schoch Frigyes, Kotnyek Antal, Nagy Gyula és Berkó Pál különböző okokból, de hosszú időre beköltöztek az életembe. De a legtovább Urbán Tamás képeivel éltem. Nem csak azért, mert darabszámra is óriási életműről van szó – több tízezer kockáról. És nem csak azért, mert fotói, riportjai százfelé visznek, tolnak, rántanak el és le. Inkább azért, mert ezekkel a képekkel szeretnék emlékezni a véget nem érő 70-es, 80-as évekre. Így lett volna jó látni a világot. A felszínét: a Dolly Roll zenekar fehér zokniban az őszies Duna-parton; a közepét: egy hótorlaszba szorult mentőkocsi valahol a nógrádi kisfalvak között; és a mélyét: amputált betegek fejen állnak egy tornateremben. Tamás helyettünk dokumentált és tudósított a Kádár-korszak mozgalmairól (tömegoszlatást gyakorló munkásőrök, az apparátus tagjai, koravén KISZ-aktivisták), szubkultúráiról (hand-made szerkós punkok, újhullámosok, alternatívok a Kassák Klubban) és elfelejtett szereplőiről (fiatalkorú elítéltek, szipusok, mozgássérültek a Balatonnál – életükben először). De ez felsorolva túl tárgyszerű, hiányzik belőle az érzelmes, groteszk, együttérző vagy tárgyszerű szerző. Hiányoznak belőle a Fekete Bárányok-koncert porban őrjöngő csövesei, a baleseti sebészet stopliscipős kisfiúja, a mentőállomás karácsonyesti ügyeletese, a bedeszkázott ajtós pszichiátriai osztály drogosai. Tamás évek óta készül erre a megjelenésre. Lassan tíz éve keresi, rendszerezi, szkenneli a fotóit. Baromi jó fotónaplókban dokumentálta a kész anyagokat, a belépőkkel, igazolványokkal, strand- és buszjegyekkel, óvszercsomagolással és bírósági idézésekkel együtt. Most, hogy a 80-as évek is fent van a Fortepanon, biztosan az lesz az első reakciója: milyen kár, hogy nem maradt meg minden anyaga. Elvesztek, elkallódtak, összekeveredtek a negatívok, mennyi minden hiányzik. Mert sokkal több volt, mert egy ember életébe, az övébe legalábbis sokkal több fért. Még száz helyszín és riport, még száz koncert, baleseti-helyszínelés, lemezfelvétel és börtönmunkahely. Mert Urbán Tamásnak saját nyolcvanas évtizede volt, laza és sűrű, ha lehet ez a két dolog egyszerre. Kedves Tamás, köszönöm, hogy megmutattad a képeidet, és válogathattam belőlük. Ottlik Gézát idézve: szerintem »Minden megvan«. De bármit találsz még, hozd csak be, és mellétesszük.

Barátsággal: Tamási Miklós

Ja igen, és: Kossuth-díjat Urbán Tamásnak!”

<figure>
<img src="/images/18236903_457cf77016ee0b7e4ae44c1f0c810d7c_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236905_85ac107a960687940959896232d0ad5b_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236907_13f1e3a15c12fc8b7e405ba2019f4d74_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236917_50981d034f9b5987bdd3a0197846ea15_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236933_63b1bbc94f58cd163d1076a20cd68348_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236909_27c7d9e9631cc5faf4fc7c666013ca25_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236929_72ceadc0c809f01ac5ed2880927713d3_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236911_cda010e3d9ae04c8cf0e6bf16c13375e_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236939_e827fb1d0b31098ce86652faef06f86e_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236935_c6c65d2c4ddc819d021ca014312f8150_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236923_02962ea62febc65b4569c2c9ae254f23_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236921_455c217f01f0fb1e2b0afc32d5db3115_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236901_3666ecdd65785a339061fa946705f862_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236925_50703f72ddd677f03a773ebf0db05245_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236937_eed59843f44b15cec67af0408dd8d6a1_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236913_34d2045bad0f2fa2415a5b581f2d2cb9_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236919_1dbe039a53bcdcc90fdb1298aedd2abc_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/18236927_80e1258bbc838c7241f10425c2f04a05_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

Így a végén újra csatlakoznék: igen, Kossuth-díjat Urbán Tamásnak!

A borítóképen Urbán Tamás látható
