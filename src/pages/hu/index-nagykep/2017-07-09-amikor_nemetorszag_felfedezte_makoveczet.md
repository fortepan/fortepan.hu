---
title: "Amikor Németország felfedezte Makoveczet"
date: 2017-07-09T00:00:00.000+00:00
author: Zubreczki Dávid, Barakonyi Szabolcs (képszerkesztő)
---

1989-ben Magyarország izgalmas hely volt, az európai sajtót minden érdekelte, ami nálunk történik. Ebben az évben fedezte fel a Stern Makovecz Imre munkásságát, aminek négyoldalas összeállítást szentelt. Az építész, aki saját stílust teremtett a magyar népi építészet és az ősi mítoszok nyomán, miközben az amerikai Frank Lloyd Wright és az osztrák Rudolf Steiner is előképe volt, kifejezetten izgalmas témát jelentett a német hetilap olvasóinak. A fotók elkészítésével Urbán Tamást bízták meg, kinek több összeállítását is bemutattuk már. A cikkhez készül fényképek most felkerültek a Fortepanra, a helyszínek és személyek beazonosításában pedig Makovecz Benjamin és Makovecz Pál segített.

<figure>
<img src="/images/17522430_2a948c930017e5119360a51a4dbea33d_wm.jpg" alt="" />
<figcaption>Urbán Tamás ezúttal az újságíró nélkül dolgozott. Bár csak néhány épület fotóját kérték tőle, ő két napon keresztül járta az országot Makovecz Imrével. Sűrű év volt ez, a fotós úgy emlékszik vissza, hogy utána egyből Temesvárra indult, megörökíteni az épp kitörő forradalmat. (Fotó: Urbán Tamás / FORTEPAN)</figcaption>
</figure>

<figure>
<img src="/images/17522428_2cdd355f0c47923a0c5e66d23cdf6f9c_wm.jpg" alt="" />
<figcaption>A pesti irodából Sárospatakra, Gödre, Nagykállóra, de még a Zala megyei Bakra is eljutottak. Nem csak Makovecz Imre épülő és kész házait nézték meg, de a mester megmutatta tanítványai alkotásait is. (Fotó: Urbán Tamás / FORTEPAN)</figcaption>
</figure>

<figure>
<img src="/images/17522448_b37c5c4bc64a0987d8d57920fb1ac3c2_wm.jpg" alt="" />
<figcaption>Makovecz Imre egyik fő műve, a sárospataki művelődési ház előtt. [Azt mondják](http://www.omikk.bme.hu/archivum/makovecz/htm/makoveczkronol.pdf), az épület alaprajzát egy avarkori arany álcsat ihlette, de szemből nem nehéz benne felfedezni az emberi vonásokat sem. (Fotó: Urbán Tamás / FORTEPAN)</figcaption>
</figure>

<figure>
<img src="/images/17738864_de26c928436d773aeb3c330244e3decb_wm.jpg" alt="" />
<figcaption>[Állítólag](http://www.zemplenimuzsa.hu/05_4/makovecz.htm), amikor a szocialista, nagyipari szabványmegoldásokhoz szokott kivitelező vállalatnál meglátták a kiviteli terveket, kijelentették, hogy azok megvalósíthatatlanok, ezért se kifizetni, se megépíteni nem fogják. Kitartó utánajárás eredménye volt, hogy végül mégis elkészült a ház szerencsére - igaz, ez tíz évbe telt. Az előtte elterülő tér ma az építész nevét viseli. (Fotó: Urbán Tamás / FORTEPAN)</figcaption>
</figure>

<figure>
<img src="/images/17522444_f22d338df70a78e17c2f2dc3593c5d86_wm.jpg" alt="" />
<figcaption>Makovecz Imre számos faluházat tervezett, az egyik legfontosabb közülük az 1985-ös baki, melyet [épp az idén nyilvánítottak műemlékké](http://index.hu/urbanista/2017/03/09/muemlekke_nyilvanitottak_tobb_makovecz-epuletet/). (Fotó: Urbán Tamás / FORTEPAN)</figcaption>
</figure>

<figure>
<img src="/images/17522440_0910c55fb93e173f04e66cb0f8a7aff4_wm.jpg" alt="" />
<figcaption>Hatalmas, lomha madár is lehetne zsindelytollakkal, de Makovecz Imre legjobb organikus formái soha nem egyértelmű leképezései valaminek. A baki faluházról eszünkbe juthat egy szénaboglya vagy egy szép farakás is. (Fotó: Urbán Tamás / FORTEPAN)</figcaption>
</figure>

<figure>
<img src="/images/17522436_89a73dc0633f9aacf9c697fff0d2fbc1_wm.jpg" alt="" />
<figcaption>Bár több nagy állami vállalatnál is megfordult, egyikben sem tudott kiteljesedni. Végül két másik építésszel összefogva saját vállalkozásba kezdtek, ez lett a MAKONA. Az alapítókra utal a név is: Makovecz Imre, Nagy Ervin, Koppány Zoltán. A kor viszonyainak megfelelően előbb gmk, majd kisszövetkezet volt a cégforma. A képek készültekor épp egy Rumbach Sebestyén utcai, szűkös irodában működtek. (Fotó: Urbán Tamás / FORTEPAN)</figcaption>
</figure>

<figure>
<img src="/images/17522442_7e76bded8318243e7207829e25c141f9_wm.jpg" alt="" />
<figcaption>A csoportképre mindenkit behívtak a csöpp terembe, aki akkoriban vele dolgozott, legyen az titkárnő vagy építész. Jól mutatja a "Makovecz-iskola" jelentőségét, hogy az itt szereplő alkotók közül többen néhány évvel később saját irodát nyitottak, országosan ismert építészek vagy főépítészek lettek. Na és az egy négyzetméterre jutó (leendő) Ybl-díjasok száma is igen magas a képen. Balról jobbra: Mohay Gábor, Kravár Ágnes, Mohayné Farkas Ibolya, Vincze László, Nagy Tamás, Giovanni Sacchi, Szentesi Anikó, Varga Csaba. Elöl ül Makovecz Imre, mögötte Ekler Dezső, Jánosi János, Siklósi József, Kovács Attila (félig takarásban), Zsigmond László, Robogány Andrea, Várlaki Erzsébet, mögötte Szalay Tibor, félprofilban ? Zsuzsanna, mögötte Tamás Gábor, Rónay Krisztina, Salamin Ferenc (profilból), Bata Tibor, Barki Márta, Csernyus Lőrinc, Grátz Antal. (Fotó: Urbán Tamás / FORTEPAN)</figcaption>
</figure>

<figure>
<img src="/images/17522434_270b32dcf04566cd96d609f88410f096_wm.jpg" alt="" />
<figcaption>A Dóczy-ház Gödön. A család nagy tisztelője volt Makovecz munkásságának, három épületet is rendeltek tőle. A legismertebb ez a Duna-parti hétvégi ház volt. (Fotó: Urbán Tamás / FORTEPAN)</figcaption>
</figure>

<figure>
<img src="/images/17738862_4e54e9b18287053c2e9a3424a99b26c5_wm.jpg" alt="" />
<figcaption>Ma már hiába keresnénk a nyaralót, a közelmúltban lebontották. Azt pletykálják, nem is építenek a helyére semmit, valakit egyszerűen zavart a kilátásban. (Fotó: Urbán Tamás / FORTEPAN)</figcaption>
</figure>

<figure>
<img src="/images/17522432_01adc2c694789c2dc2ac1080c411f8cb_wm.jpg" alt="" />
<figcaption>A sárospataki lakótömb igazi sikertörténet lehetett volna, ha nem a 80-as évek Magyarországán épül meg. A Makovecz Imre vezetésével, több alkotó által tervezett házak (a képen láthatók épp Nagy Ervin munkái), nem csak szebbek lettek a korabeli panel lakótelepeknél, hanem olcsóbbak is. Majdnem feleannyiból jött ki bennük egy lakás. Makovecz Imre az alacsony négyzetméterár miatt minisztériumi fegyelmit kapott. (Fotó: Urbán Tamás / FORTEPAN)</figcaption>
</figure>

<figure>
<img src="/images/17522452_2533e8cf4da96206ddab31f4501fbd31_wm.jpg" alt="" />
<figcaption>A Nagykállóhoz tartozó Harangodon tartja a Téka együttes a nyári néptánctáborát (idén [33. alkalommal](https://www.facebook.com/tekatabor/)). Lányi György a zenekar vezetője így emlékszik vissza a tábor felépültére: "Emlékszem, meglátogattuk Makovecz Imrét a MAKONA irodájában, és kértük, hogy tervezzen nekünk egy tánccsűrt, ahol, ha esik, akkor is tudunk táncolni. El is mondta a gondolatát, csak az volt a baj, hogy az épület „királyfája”, ami középen tartja a gerendákat, éppen a csűr közepére érkezik a földre, így zavarni fog minket. Nem baj, mondta: ”Majd körtáncokat táncoltok.” Ezt hallotta meg Ekler Dezső, aki szintén a MAKONÁ-ban alkotott, és ő lett megbízva a tervezéssel. Így ő lett a tábor főépítésze, és a szellemiség megőrzésének egyik harcosa." (Fotó: Urbán Tamás / FORTEPAN)</figcaption>
</figure>

<figure>
<img src="/images/17522450_23c32ae3306bdffad62ce3f284c0e1a4_wm.jpg" alt="" />
<figcaption>Az azóta saját stílusát kialakító, nagyszerű építész, Ekler Dezső akkoriban még szorosan Makovecz Imre nyomában járt: házai sokban emlékeztettek mestere alkotásaira. Nem véletlen, hogy ez a szintén nagykállói táborhoz tartozó épülete bekerülhetett a Stern összeállításába is. (Igaz, Makovecz soha nem rakta volna ilyen katonásan-unalmasan a deszkákat.) Persze az, hogy az ingatlanhirdetésekben még ma is gyakran botlunk "makoveczesnek" nevezett házakba (akkor is, ha azoknak nem sok köze van az építészhez), jól mutatja, mennyire jól megfogható, sajátos stílust alakított ki a 80-as évek végére. (Fotó: Urbán Tamás / FORTEPAN)</figcaption>
</figure>

<figure>
<img src="/images/17738950_6d7301656d42c1d0f8e669aeef036197_wm.jpg" alt="" />
<figcaption>Amikor a riport készült, Makovecz Imre 54 éves volt. Már megvoltak azok az épületei, amelyek valódi nevet szereztek neki itthon, s mint a fotók elkészülte bizonyítja, a határon túl is. A sors fintora, hogy iskolát az itt is bemutatott - néha még ezeknél is kisebb - házakkal teremtett. Igazán komoly, nagy közintézményre alkotópályája csúcsán alig kaphatott megbízást, pláne nem a fővárosban. Ugyanakkor még rengeteg épület állt előtte a következő évtizedekben, de ez már egy másik történet. (Fotó: Urbán Tamás / FORTEPAN)</figcaption>
</figure>
