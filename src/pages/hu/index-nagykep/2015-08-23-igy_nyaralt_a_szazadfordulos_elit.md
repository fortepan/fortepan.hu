---
title: "Így nyaralt a századfordulós elit"
date: 2015-08-23T00:00:00.000+00:00
author: Zubreczki Dávid, Barakonyi Szabolcs
---

Schmidt Albint nem kell bemutatni a Fortepan blog olvasóinak. Ő az a gazdag biztosítótársasági titkár, aki imádott fotózni, így pontos képet kaphattunk arról, milyen is volt egy [igazi nagypolgári lakás a századfordulós Pesten](http://index.hu/fortepan/2015/07/26/ilyen_volt_az_igazi_nagypolgari_lakas/). Ám a fényképezőgépét nem csak otthon használta, hanem magával vitte sörözni, lóversenyre vagy épp a családi nyaralásra is.Most megnézhetjük, milyen volt a tengeri fürdőzés vagy az oldalkocsis motorozás akkor, amikor azt még csak a felső tízezer engedhette meg magának Magyarországon.

<figure>
<img src="/images/9659969_6bb9814b0b4419b6ae9f1c3e18f40f85_wm.jpg" alt="" />
<figcaption>Ma már szinte elképzelhetetlen, hogy egy felső tízezerhez tartozó topvezető leüljön egy kerthelyiségben sörözni a családjával. Akkoriban ez azonban még természetes lehetett. A kisfiún látható "matrózring" már az előző sorozat több képén is szerepelt, jól mutatva, mennyire általános viselet volt ez abban a korban a diákok körében. A kép elő terében, "apa kalapja" alatt látható a hozzá tartozó zsirardin. Ezt persze nem csak gyerekek viseleték, több korabeli világsztár (például a zseniális Buster Keaton) védjegye volt. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659949_8b334a27e27235761b3b5fbc650a2414_wm.jpg" alt="" />
<figcaption>Hogy az Alexander Girardi, osztrák színészről elnevezett kalap mennyire népszerű volt a század első évtizedében, jól látszik ezen a képen. A szalmák mellett a szintén akkoriban elterjedő puhakalapokból is látni párat, s mutatóba néhány régi vágású keménykalapot is. A fénykép a régi lóversenytéren készült, nagyjából a mai Puskás Ferenc Stadion helyén. A létesítményt az első világháború végén zárták be. A háttérben az azóta szintén lebontott Stefánia úti víztorony látszik. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659951_07f3987f93f2f162ecfa8f9bada5a414_wm.jpg" alt="" />
<figcaption>Akkoriban a leggazdagabbak is vonattal utaztak nyaralni - ez volt a legkényelmesebb. Igaz, az első osztályt csak az utasok alig 1,5%-a engedhette meg magának, 77%-uk harmadosztályon [utazott](http://www.tankonyvtar.hu/hu/tartalom/historia/96-056/ch04.html#id480128). Talán elsőre fel sem tűnik, de érdemes megfigyelni: az előkelő utasok egyikénél sincs poggyász. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659971_95ca6754b723afcdc46b3c5e1f36a6dd_wm.jpg" alt="" />
<figcaption>A szegények (természetesen) egyáltalán nem nyaraltak, a fővárosi középréteg pedig leginkább "faluzni" járt abban az időben az agglomerációs településekre (amelyek ma már többnyire Budapesthez tartoznak, mint például Cinkota vagy Rákosfalva). A gazdagok villát vettek vagy béreltek a Budai-hegyekben vagy épp [Mátyásföldön](http://index.hu/urbanista/2015/07/14/10_elado_regi_villa_budapest_legszebb_villanegyedeben/), de külföldi utat csak az arisztokrácia és a nagypolgárság engedhetett meg magának. A legnépszerűbb útirány Abbázia (a horvát Opatija) és Karlsbad (a csehországi Karlovy Vary) volt, de akkoriban kezdett divatba jönni a Balaton is. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659959_81ed5a3679eb689a2092e9043e7b0603_wm.jpg" alt="" />
<figcaption>A századfordulós fürdőruha kényelmetlennek tűnik, de jóval lazább már, mint a pár évtizeddel korábbiak. A ruhák még mindent elfednek, de már megritkultak a felesleges fodrok. A félmeztelen, fürdőgatyóban álldogáló kisfiú középen mintha időutazó lenne, de a legmenőbb mindenképp a békésen szivarozgató bajszos úr, Schmidt Albin (?) ruhája. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659975_cf3c769cf0ee3064aa31ae5f929f4eff_wm.jpg" alt="" />
<figcaption>Akár pár évvel később is készülhetett volna a kép, de valószínűbb, hogy egyszerűen a generációk közti különbségekről van szó. A fiatalok fürdőruhája jóval praktikusabb, sokkal kevesebbet fed, és a férfiaké sem emlékeztet erőművészdresszre. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659961_c15b4d4e47dc14ecc053c4a3cd2eec0d_wm.jpg" alt="" />
<figcaption>Az előkelő sört akkor is márkánként más korsóban mérték, itt egyből kettőféle is látszik. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659965_26c8ffb68c93901ae2014f7c9078980d_wm.jpg" alt="" />
<figcaption>Minden, ami egy modern nőre jellemző: új divat szerinti haj, kacér fürdőruha, nap barnította bőr, újság és egy valószínűleg elég kényelmetlen, de 110 év távlatából is nagyon menő póz. Nekem bejön. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659967_d645d690fbec0708c54cc21a8de40513_wm.jpg" alt="" />
<figcaption>Egy kávé valamelyik helyi vendéglő teraszán. A könnyű világos öltöny tipikus nyaralóruha volt, de valószínűleg ebben a sapkában se ment volna be dolgozni egy komoly úr. A fényképre a személyzetet is odahívták, akik most szinte elegánsabbak a vendégeknél. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659955_7c83d5d1b7ef31a5728e0dae452bba63_wm.jpg" alt="" />
<figcaption>Erről a minden apró elemében tökéletes gépről rengeteget lehetne áradozni, én most csak a fonott oldalkocsira és az ahhoz tartozó külön dudára hívnám fel a figyelmet. A Styriákat gyártó szlovén Johann Puch grazi üzeme ekkoriban élte fénykorát: 1100 alkalmazottjuk 300 autót, 300 motorkerékpárt és 16 ezer bringát [rakott össze](https://en.wikipedia.org/wiki/Johann_Puch) évente, melyeket Európa-szerte exportáltak. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659943_aec9a18d386b7689e53f7890e56b33f1_wm.jpg" alt="" />
<figcaption>Valószínűleg az ilyen szecessziós kalapköltemények ihlették Stephen Leacockot, amikor azt írta egy humoreszkje szereplőjéről: "egyszerű, túrósrétessel díszített kalap, néhány szerény strucctoll árnyéka rejtett el egy finom kis arcot". (Fotó: Schmidt Albin / FORTEPAN)</figcaption>
</figure>

<figure>
<img src="/images/9659953_ce4e94c80bc588b2c464dbe3799a5885_wm.jpg" alt="" />
<figcaption>Akár nyaralásról, akár hétköznapokról volt szó, az uzsonna sokkal fontosabb volt mint manapság. Fontosabb annál is, hogy Albin már megint fényképez a masinájával, a tea meg teljesen kihűl. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659963_cb32c15495332b6c8ad3df3baa654155_wm.jpg" alt="" />
<figcaption>Ahogy most, úgy száz tíz évvel ezelőtt is egyszer véget ért a vakáció, kezdődött a suli. A tabló alapján a kép helyszíne akár egy iskola is lehet. Mindenesetre a dohányzás nem kizáró tényező: nem csak a tanárok, de az öreg diákok simán is rágyújthattak. (Fotó: Schmidt Albin / FORTEPAN)</figcaption>
</figure>

<figure>
<img src="/images/9659947_942e381aedbea84ee779eebb9cd555c8_wm.jpg" alt="" />
<figcaption>Talán ugyanannak az iskolának a szertárában járunk. A két csontváz természetesen valódi, ami még bizarrabbá teszi a képet. (Fotó: Schmidt Albin / FORTEPAN)</figcaption>
</figure>
