---
title: "Kincsek bújtak a budakeszi padlás mélyén"
date: 2016-05-29T00:00:00.000+00:00
author: Martiskó Gábor (szerkesztő), kovács m. dávid
---

Egy fiatal pár házat vásárolt Budakeszin, majd amikor a régi lakóktól megörökölt holmikat selejtezték, a padláson rengeteg a hatvanas évekből származó negatívra bukkantak. Az új tulajdonos, Pataki Péter ezután emailben kereste meg a Fortepant, a filmeket nekik adományozta, és mindjárt az átvételkor kiderült, hogy rendkívül értékes anyagról van szó, ami egy Hunyady József nevű írótól származik.

Hunyady 1921-ben született Pécsen, ahol a helyi jezsuita gimnázium kirúgta, miután Ady Endre verseit dicsérte egy írásában. Nem sokkal később Badacsonytomajra került kántortanítóként, majd 1942-től katonai szolgálatot teljesített a második világháborúban, ám Németországban a szövetségesek fogságába esett.

A háború után visszatért Pécsre, ahol a Nemzeti Parasztpárt városi titkára lett, majd Várkonyi Nándor mellett a népi írókhoz kötődő Sorsunk folyóirat prózai és kritikai rovatvezetőjeként, illetve a városi szabadművelődési hivatal munkatársaként dolgozott. Első novelláskötete, a Szerencsétlen emberek 1947-ben jelent meg. Az ebben szereplő nyolc történet helyszínei is a falvak, illetve a városi peremvidékek voltak.

A rá következő évben Budapestre költözött, ahol mintegy hét évet dolgozott a Magyar Nemzet szerkesztőségében. Közben megjelent első regénye, az Elsüllyedt ország, majd első drámája, a Bányászbecsület is, amit a Belvárosi Színház mutatott be. 1956-tól az Állami Déry Színház dramaturgja, 1960-tól pedig a Képes Újság kulturális rovatának vezetője lett. Innen az úttörőszövetség lapjához, a Pajtáshoz került, majd két évre a Magyar Horgászhoz, innen pedig a Népszavához.

Közben sorra jelentek meg a magyar történelem jeles alakjait bemutató ifjúsági regényei: a Hunyadi Jánost bemutató Hollós vitéz, a Petőfiről szóló Viharmadár vagy a magyar Robinson Crusoe, Jetting Károly kalandjait ismertető Hét tenger vándora. Ezek mellett írt még ifjúsági regényeket az inkákról, a spanyol polgárháborúról, az 1437-es erdélyi parasztfelkelésről, leghíresebb műve pedig talán a nándorfehérvári diadal idején játszódó A fekete lovag.

Az írói, újságírói és fordítói pályája mellett azonban Hunyady fényképészettel is foglalkozott. Az úttörőgyűlések és -szakkörök (Pajtás), illetve a magyar halastavak és holtágak (Magyar Horgász) mellett gyakran fotózott más művészeket. Hunyady ugyan író emberként elsősorban az írókra fókuszált, de alkalomadtán filmeseket, színészeket, zenészeket és képzőművészeket is megörökített. Az írókról készült fülszövegportréi a Magvető és a Szépirodalmi kiadó könyvein jelentek meg, amelyekért képenként 200 forintot fizettek neki.

Az író és fotós Budapesten halt meg 1983 decemberében, örököseit egyelőre nem sikerült felkutatni. A nemrég előkerült Hunyady-anyaggal a jövőben még fogalkozunk az Indexen, és a nyár során a Fortepanra is felkerülnek majd az első képek, ezúttal azonban az író művészportréióból válogattunk.

<figure>
<img src="/images/11859578_c8594fa94516f234db6b466ce12f1a36_wm.jpg" alt="" />
<figcaption>Foky Ottó bábművész több száz esti mesét, gyerekfilmet, reklámfilmet rendezett és tervezett. Olyan sorozatok alkotója volt, mint a Mirr-Murr, a kandúr, a Misi mókus kalandjai vagy A legkisebb Ugrifüles. Feleségével, Foky Emmivel a kilencvenes években több mesekönyvet is illusztrált. 2012 szeptemberében halt meg. A fotó saját kiállításán készült, ahol bábterveit állította ki. (Fotó: Hunyady József / FORTEPAN)</figcaption>
</figure>

<figure>
<img src="/images/11859576_874522de8c4c80826d0979df118aa4cd_wm.jpg" alt="" />
<figcaption>Jancsó Miklós és Zelk Zoltán közös asztalnál az Írók és Filmesek találkozón. A költő olykor filmekben is feltűnt: ő játszotta Nusdorf bácsit a Szindbádban, Bíró Andort a Gyula vitéz télen-nyáronban, illetve Szabó István Tűzoltó utca 25-jében is feltűnt. (Fotó: Hunyady József / FORTEPAN)</figcaption>
</figure>

<figure>
<img src="/images/11859566_6bc4730526e4e754c38f0e00ef2f590d_wm.jpg" alt="" />
<figcaption>A Metro, a hatvanas évek egyik legnagyobb magyar beatzenekara a Gellért-hegyen, a hátuk mögött Budapesttel. Az együttes elődje a Zenith volt, amely épp 1960-ban alakult, és amely első koncertjeit a Nyugati pályaudvar Hangulat nevű bárjában adta – ez a mai McDonald’s alsó szintjén üzemelt. (Fotó: Hunyady József / FORTEPAN)</figcaption>
</figure>

<figure>
<img src="/images/11859562_d074f91c52fe0c8f70e8f2400c5f61a3_wm.jpg" alt="" />
<figcaption>Páger Antal a második világháború előtti Magyarország egyik legnépszerűbb színésze volt. 1944-ben először Pornóapátiba, majd Ausztriába menekült, három évvel később pedig Buenos Airesben telepedett le. 46 évesen hagyta el Magyarországot, és 58 volt, amikor 1956-ban, még a forradalom kitörése előtt visszatért. A fénykép az 1966-os Utószezon című Fábri-film forgatásán készült. (Fotó: Hunyady József / FORTEPAN)</figcaption>
</figure>

<figure>
<img src="/images/11859586_1a73e32533f3e27298b53dba8b13f0e6_wm.jpg" alt="" />
<figcaption>Banovich Tamás az Ecseri lakodalmas című táncfilmjével aratta első nagy sikerét, később pedig még mintegy hatvan táncfilmet készített. Ezek közül az 1964-ben forgatott Az életbetáncoltatott lány számos díjat nyert, például Cannes-ban is. Főbb rendezései között szerepel még Az eltüsszentett birodalom és az Ezek a fiatalok is. Több mint 110 film látvány- és díszlettervezője is volt, például Jancsó Miklós több alkotásában, köztük a Szegénylegényekben. Tavaly februárban hunyt el. A kép Az életbetáncoltatott lány forgatásán készült 1964-ben. (Fotó: Hunyady József / FORTEPAN)</figcaption>
</figure>

<figure>
<img src="/images/11859584_217e4ebd7a7bb3f76feadbd314960961_wm.jpg" alt="" />
<figcaption>Bornemisza László festő a saját művei előtt. Kezdetben irodalommal próbálkozott, haditudósító is volt Lvivben, majd 30 évesen döntött a festői pálya mellett. Illusztrátorként is ismert volt. (Fotó: Hunyady József / FORTEPAN)</figcaption>
</figure>

<figure>
<img src="/images/11859582_0e03d2e6ad3a84d02514df303ce7d156_wm.jpg" alt="" />
<figcaption>Csabai Wágner József a tokaji művésztelep tagja volt. Mezőtúron született, majd Budapesten tanult, pályáját pedig Békéscsabán kezdte. 1945-ben Mezőtúron telepedett le, ahol tanárként dolgozott. A felvétel a művész mezőberényi műterem-házában készült 1965-ben. (Fotó: Hunyady József / FORTEPAN)</figcaption>
</figure>

<figure>
<img src="/images/11859580_e8dd5cc36be866bd174920919f8e8c3d_wm.jpg" alt="" />
<figcaption>Fábri Zoltán eredetileg szintén festőnek készült, 1938-ban el is végezte a Képzőművészeti Főiskolát, ám végül inkább a színészet felé fordult. 1941-ben végzett a Színművészeti Főiskolán, majd a Vígszínház ösztöndíjas rendező növendéke lett. A fotón Illés György operatőrrel látható az Isten hozta, őrnagy úr! forgatásán 1969-ben. (Fotó: Hunyady József / FORTEPAN)</figcaption>
</figure>

<figure>
<img src="/images/11859574_589c1e3c48df0b283e5859309aa6bc74_wm.jpg" alt="" />
<figcaption>Gross Arnold grafikus az otthonában. Színes rézkarcaival vált ismertté. de olykor vonatmakettrajzokat is készített, ez látható a kezében. "Annyi baj, gond, bánat és szörnyűség vesz körül minket a világban, hogy azt nem szabad még a művészetbe is beengedni” – fogalmazta meg arc poeticáját. Tavaly januárban halt meg. (Fotó: Hunyady József / FORTEPAN)</figcaption>
</figure>

<figure>
<img src="/images/11859572_87fd790bddac1249dab6365baf21c5ea_wm.jpg" alt="" />
<figcaption>Koncz Zsuzsa a Gellért-hegyen. A kép a fentebb látható Metro-fotó idején készült. Az énekesnő március 7-én lett hetvenéves. Néhány napja Veiszer Alinda műsorában beszélt arról, hogy Bors Jenővel és Erdős Péterrel is jó kapcsolatot ápolt, közös munkáik ellenére pedig sosem emberi értékei miatt kedvelte Szörényit. "Leventével gyerekkorunk óta ismerjük egymást. Azóta tudom, ki ő, miből van, és vannak embe­rek, akiket nem feltétlenül azért értékelek, hogy milyen emberek, hanem azért, mert tehetségesek" – mondta. (Fotó: Hunyady József / FORTEPAN)</figcaption>
</figure>

<figure>
<img src="/images/11859570_9b05acafe45ea3b2b5aa691ef6f14885_wm.jpg" alt="" />
<figcaption>"Három végén égette a gyertyát, és számára csak az felelt meg, ha mindenki azon a fordulatszámon pörög és teljesít, amin ő is. Ez pedig szinte lehetetlen volt" – mesélte tavaly az Indexnek Latinovits Zoltánról egykori iskolatársa, Szalay Zoltán fotóriporter, aki a Sajtófotó kiállítások atyja is egyben. A fénykép az Egyetemi Színpadon készült. (Fotó: Hunyady József / FORTEPAN)</figcaption>
</figure>

<figure>
<img src="/images/11859568_eadc8fde8528021b15ee8a7bd3e22f05_wm.jpg" alt="" />
<figcaption>Máthé Erzsi otthonában. A művésznő jövőre lesz kilencven éves. Kezdetben a Vígszínház tagja volt, majd a Pécsi Nemzeti Színházhoz került, 1952 és 1983 között pedig a budapesti Nemzeti Színház tagja volt. Innen a Katona József Színházhoz ment át, amelynek alapító tagja is egyben. (Fotó: Hunyady József / FORTEPAN)</figcaption>
</figure>

<figure>
<img src="/images/11859564_7d2ab590ae645111fc4884f8fc83c0b1_wm.jpg" alt="" />
<figcaption>Örsi Ferenc író és forgatókönyvíró saját lakásán. Legismertebb műve a filmsorozatként, majd regényként is megjelent A Tenkes kapitánya. 1968 és 1976 között a Pajtásnál dolgozott ő is. (Fotó: Hunyady József / FORTEPAN)</figcaption>
</figure>

<figure>
<img src="/images/11859560_a99fe9fc5df5d37cedaa49ffb1ccef0c_wm.jpg" alt="" />
<figcaption>Patzay Pál szobrász- és éremművész a második kerületi, Gábor Áron utcai műtermében 1966-ban. Az ő nevéhez fűződik például a Tízes huszárok emlékműve a székesfehérvári Városház téren, valamint Balassi Bálint szobra a budapesti Kodály köröndön. A második világháború alatt kőbányai műtermében üldözötteket bújtatott, amiért halála után csaknem húsz évvel, 1998-ban Világ Igaza kitüntetést kapott. (Fotó: Hunyady József / FORTEPAN)</figcaption>
</figure>

<figure>
<img src="/images/11859558_63cae44268abcd7022b3c8b04c8aa518_wm.jpg" alt="" />
<figcaption>"Legszigorúbb kritikusom én vagyok, hiszen én tudom igazán, hogy mennyit nem tudok. (...) Abban hiszek, hogy a színház segít az embereknek jobbá, szebbé tenni az életüket. Én azért lettem színész, mert úgy éreztem, a hogyanról van mondanivalóm" – mondta Sinkovits Imre, akit A tizedes meg a többiekben nyújtott felejthetetlen alakításáról ismernek a legtöbben. A színész még a halála előtti estén is fellépett. Temetését aztán a köztévé 99 percen át sugározta a tervezett 63 helyett. A fotó a művész öltözőjében készült 1965-ben (az új) Nemzeti Színházban. (Fotó: Hunyady József / FORTEPAN)</figcaption>
</figure>

<figure>
<img src="/images/11859556_c28a041ca5f170d7ab7ad607fccdb633_wm.jpg" alt="" />
<figcaption>"Nincs mit szépíteni a dolgon, hamarosan elmegyek, ezzel számolnom kell" – mondta halála előtt egy évvel Sztankay István, aki végül 2014 szeptemberében, hosszú betegség után hunyt el. A fényképen Törőcsik Marival látható a Varsói melódia egyik próbáján 1968-ban. A színész megszállottan gyűjtötte a rádiókat és a zseblámpákat. Mikor a felesége autójában egyszer elromlott a belső világítás, és kölcsönkért tőle egy zseblámpát, így válaszolt neki: "Nekem nincs egy fölösleges sem!" (Fotó: Hunyady József / FORTEPAN)</figcaption>
</figure>
