---
title: "A Csepel-kerékpár menő exportcikk volt, jól jött érte a valuta"
date: 2015-11-01T00:00:00.000+00:00
author: Fehér János, Barakonyi Szabolcs
---

Biztos önnek is volt Tacskója, BMX-e, Campingje, ha idősebb, akkor talán Diadalt vagy Mátrát is hajtott. Ezekben a márkákban azonkívül, hogy kerékpárokat takarnak, egy közös dolog van: mindegyiket Csepelen gyártották. A gyár története lassan százéves, de most nem a hősidők képeit vettük elő, hanem a szocialista korszakot mutatjuk be Urbán Tamás (Fortepan) fotóin, amikor százezresével ontotta a gyár a bringákat.

<figure>
<img src="/images/10138139_74716a8d44a20fe0ccf311b422423a6e_wm.jpg" alt="" />
<figcaption>Meglepő, de az első Csepel kerékpárok nem is Csepelen, hanem az ausztriai Grazban készültek el. A csepeli kerékpárgyártást Weiss Manfréd indította el 1929-ben, a Steyr-Daimler-Puch művektől vette meg a licencet és a gyártáshoz szükséges gépeket. Míg a gyárat felszerelték, addig csak a szintén Ausztriából érkező alkatrészek összeszereléséből állt a kerékpárgyártás. Az első kétszáz Csepelt ráadásul nem is itthon rakták össze. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138153_aabd22929d0c926e01b2a64b5a46d9d9_wm.jpg" alt="" />
<figcaption>A később a politikai kurzusok által sokszor átkeresztelt gyár (volt Rákosi Mátyás Művek is) már a kezdetektől arra törekedett, hogy a komplett kerékpárt saját alkatrészekből állítsák össze, csak néhány eleme származott más gyártótól. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138151_b5006c8a50e7b24662a6cd01c485f9b2_wm.jpg" alt="" />
<figcaption>Tudja, hol van Kis-Csepel? A térképen nehezen fogja megtalálni, és nemcsak azért, mert Észak-Magyarországon van. A kerékpárgyár sárospataki leányvállalatában 800 százan is dolgoztak a vázakhoz szükséges csövek legyártásban. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138149_f094132c1e19e742c43efb2ae9ef9d1d_wm.jpg" alt="" />
<figcaption>Weiss Mandfréd gyárát a bicikli népszerűségének felismerése hívta életre, és ennek megfelelően a tömegtermelést célozta meg. Az évi pár tízezer darab legyártásától az 1980-as évekig 250-300 ezerig fejlődtek. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138147_87c8446816c0908a3ad2cbab192e00b6_wm.jpg" alt="" />
<figcaption>Csepelen sárvédőt, vázat, nyerget, pumpát is gyártottak, a Camping bicikli világítását Bakony Művek szállította, a gumikat pedig a Taurus vagy egy vietnami gyár. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138145_dae26a78b7b9cf5a851f2ee63e123575_wm.jpg" alt="" />
<figcaption>Ahogy azt a mai napig a cég jogutódjánál dolgozó Béres Jánostól megtudtuk, egy-nap 5-600 biciklit raktak össze. A két műszak egyszerre több típus összeszerelését végezte. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138143_1edcf4d4294992364302759b939fd5d4_wm.jpg" alt="" />
<figcaption>Hiába ontotta a gyár a kerékpárokat, előfordult, hogy itthon hiánycikk volt. Ennek nemzetgazdasági okai is voltak, a jó minőségű bicikliket könnyű volt exportálni, az Egyesült Államokba és Angliába is adtak el a Csepeleket. A bringákért kapott valuta pedig mindig jól jött az államnak. Nem véletlenül dotálták a csepeli exportot. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138141_f6ca25796181dc5e933b6e4270918e16_wm.jpg" alt="" />
<figcaption>Nem véletlen, hogy újra és újra felbukkannak a fotókon a női munkások. A csepeli kerékpárgyárban dolgozók elég nagy arányát tették ki. Ennek is megvan a magyarázata. A szalagmunka kötöttségét jobban bírták a nők, és néhány, nagy kézügyességet igénylő szerelési fázisban, mint például a centrírozásban sokkal hatékonyabbnak bizonyultak a férfiaknál. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138137_38d33db32d92319d854b285e81b0a0f1_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/10138135_2c9627b3cff9a88f2375972f37393b3d_wm.jpg" alt="" />
<figcaption>A kerékpárgyárban dolgozni rangot is jelentett, meg jó fizetést. Egy szereldei dolgozó annyit vihetett haza, mint egy kohász, és már egy kezdő is szép órabért kapott. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138133_326aba1fa1a5ba3f61fdeb48cb96bb9a_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/10138131_0378bd62f7cc8935f91a20be5109f8ff_wm.jpg" alt="" />
<figcaption>Míg kezdetben négyszáz dolgozóval indult a Weiss Mandfréd féle gyár, addig a nyolcavanas évekre a kétezer főt is elérte a munkások létszáma. Igaz, a kerékpárgyár eközben összeolvadt a varrógépgyárral és a ruhaipari gépgyárral. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138129_17ffb9cfdb2fbc9d0894e4da90cbde79_wm.jpg" alt="" />
<figcaption>A kerékpárok az 1970-es '80-as években is nagyjából annyit értek, mint ma. Egyhavi fizetésnyi összeget kellett értük adni. (Fotó: Urbán Tamás / FORTEPAN)</figcaption>
</figure>

<figure>
<img src="/images/10138127_09b44cf84eadb3cdef8ef32ac826a688_wm.jpg" alt="" />
<figcaption>A csepeli kerékpárgyár több száz típust jegyeztetett be, illetve gyártott a története során, a legnépszerűbbnek a különböző Camping-típusuk bizonyultak, ezekből egymillió darabot adtak el. (Fotó: Urbán Tamás / FORTEPAN)</figcaption>
</figure>
