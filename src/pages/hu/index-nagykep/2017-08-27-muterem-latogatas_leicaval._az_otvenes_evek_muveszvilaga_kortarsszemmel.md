---
title: "Műterem-látogatás Leicával. Az ötvenes évek művészvilága kortársszemmel"
date: 2017-08-27T00:00:00.000+00:00
author: Kiss Eszter, Barakonyi Szabolcs
---

Szenczi Mária (1931–1999) egész életét meghatározta a kortárs művészeti galériához hasonlatos lakásban eltöltött gyerekkor. Öccsével többek között Kádár Béla, Istókovits Kálmán, Rudnay Gyula, Fényes Adolf képei és rengeteg kisplasztika között nőtt fel. A műterem-látogatás is a rendszeres családi programok közé tartozott. Mindez apjának köszönhető. Szenczi Sándor egyszerre volt bohém művészetpártoló, kiállítás-rendező főkönyvelő és a Szociáldemokrata Párt gazdasági szakembere. A két világháború között egy ideig ő vezette a körúti Erzsébet büfét, ahol a kezdő és pénztelen művészek műveikkel is állhatták a számlát. Egyikük, Ruzicskay György hálából megmentette az életüket, a második világháború alatt a zsidó származású Szenczi Sándort a műterme feletti padláson bújtatta, Máriának pedig hamis papírokat szerzett.

A háború utáni újjáépítés eufóriája nem sokáig tartott. 1948, vagyis a fordulat éve után végképp sűrű lett a levegő a szociáldemokraták körül. Politikai okból a művészettörténésznek készülő Szenczi Máriát már nem vették fel az egyetemre. Az új szelek a fotószakiskolába repítették, majd termelési riportokat és portrékat készített a Magyar Fotónak (az MTI Fotó jogelődjének) és a Fővárosi Fotó Vállalatnak.

Közben apját 1950-ben, a Száva István-féle koncepciós per harmadrendű vádlottjaként államellenes szervezkedés vádjával elítélték. Három évre nyomtalanul eltűnt Rákosi börtönében, végül 1955-ben kiszabadult. Szenczi Máriát a megbélyegzés és a bizonytalanság, vagyis az ötvenes évek kényszerei sodorták: művészettörténész helyett fotós lett, börtönben ülő apja helyett egy idősebb és akkoriban jó nevű, mára teljesen elfeledett fotós mellett keresett biztonságot. Az erdélyi születésű Roth vagy Ráth László (1907–1979) „a két világháború közötti erdélyi magyar szociális fényképezés egyik legfontosabb és korán elfeledett művelője” volt. Elfeledettségéhez nagyban hozzájárulhatott, hogy hagyatékát halála után [állítólag](http://fotomuveszet.net/korabbi_szamok/199812/egy_erdelyi_szociofotos_eletutja_es_munkassaga?PHPSESSID=ba8a4ad069166dc9e914acfdb6d3b955) [](http://fotomuveszet.net/korabbi_szamok/199812/egy_erdelyi_szociofotos_eletutja_es_munkassaga?PHPSESSID=ba8a4ad069166dc9e914acfdb6d3b955) ruháskosárban hordták a kukába.

A házasság csak néhány évig tartott, Szenczi Mária később nem sokat mesélt róla. Az ötvenes évek vége számára is konszolidációt jelentett. Apját rehabilitálták, ő pedig 1958-ban a Szépművészeti Múzeumba került, ahol műtárgyfotósként dolgozott 1995-ös nyugdíjazásáig – így végül közelebb került gyerekkori álmához is. 1961-ben feleségül ment Aradi Frigyes gazdasági bíróhoz, akitől egy fia született.

A Fortepanon kívül képei megtalálhatók a múzeum anyagát bemutató kötetekben és katalógusokban, Hungaroton-lemezborítókon és plakáton. Most Szenczi Mária 1955-ben és 1956-ban készített, intim hangulatú, tudomásunk szerint mindeddig publikálatlan művészportréiból válogattunk.

Egy letűnőben lévő korszak utolsó pillanatai: festők és szobrászok percekkel a forradalom előtt.

<figure>
<img src="/images/17645000_1b1e8daa83f5929628938745fafb0c53_wm.jpg" alt="" />
<figcaption>Lóden és Leica, Szenczi Mária 1955-ben Ezekben az években több fotókiállításon vett részt: nemzetközin és országoson, külföldin és magyaron. De a képek adományozója, vagyis Szenczi Mária fia szerint biztos, hogy nem a most következő művészportrékkal. Ezek valószínűleg kedvtelésből, gyakorlásként születtek egy olyan közegben, amelyben a fotós gyerekkora óta otthonosan mozgott. (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17645002_da6dbb88aaf09d797cc00163c5a39a41_wm.jpg" alt="" />
<figcaption>Búza Barna (1910–2010) Százados úti műtermében a Kuruc lovas című szobor mintája mellett. A háttérben a hatvani vasútállomás pénztártermének díszítésére készült dombormű Az egykori sarkadi kalaposinast különleges tehetsége miatt érettségi nélkül, külön miniszteri engedéllyel vették fel a művészeti főiskolára. Sikeresen [indult](http://apps.arcanum.hu/app/budapest/view/Budapest_2011/?pg=34&layout=s), ott volt a Római Magyar Akadémia ösztöndíjasai között is. Száz évig élt, ezalatt dolgozott fával, kővel, fémmel, kerámiával, a herendi porcelángyár számára porcelánnal, terrakottával, és készített kisplasztikákat, portrékat, domborműveket, köztéri szobrokat. [Kuruc lovas című szobrát](http://barcikaihistorias.hu/a-91-eves-buza-barna-a-kuruc-lovas-keszitesenek-korulmenyeirol/) sok hányattatás után 1959-ben állították fel Kazincbarcikán, bár a tervet még évekkel az 1956-os forradalom előtt elfogadták. Kazincbarcikát a szocialista ipar- és városfejlesztés tette (erőszakkal és hirtelen) naggyá, a felpumpált város új lakótelepei, terei pedig szobrok után kiáltottak. A mester egy 2001-es videóban témaválasztását azzal magyarázta, hogy Rákóczi többségben a mai Kazincbarcika területéről származott hajdúinak akart emléket állítani. A különös sorsú szobor a magyar iparváros előtt a moszkvai Vörös teret is megjárta, ahol a Lenin-mauzóleummal szemben állt egy ideig (igaz, csak a biennále alatt). (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644998_ad797c29edf8679772911fd9967f2b40_wm.jpg" alt="" />
<figcaption>Búza Barna és a hatvani vasútállomás pénztártermének díszítésére készült dombormű A háborúban lebombázott[állomás](http://tervlap.hu/cikk/show/id/1304#!prettyPhoto) helyén ma is álló épülethez 1954-ben kezdtek hozzá az UVATERV tervei szerint, és 1956 elején adták át a forgalomnak. Volt benne tanulóváró és kultúrváró is. Búza hosszú élete során rengeteg állami elismerést kapott, volt Józsefváros országgyűlési képviselője és díszpolgára, Irakban városesztétikai tanácsadó. Haláláig a Százados úti telepen élt, és az utolsó pillanatig [dolgozott](http://buzabarna.hu/node/3). (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644986_2ed8ad2e14f9e7b17c5096cee1f037ff_wm.jpg" alt="" />
<figcaption>Akik már régóta ismerik egymást: Szenczi Mária és Ruzicskay György a festőművész-grafikus epreskerti műtermében. Háttérben a Bánk Bán és Tiborc című mű Ruzicskay György (1896–1993) Szarvason született, sok külföldi tanulmányút, évtizedes viharok után végül 1960-ban ide tért vissza. Munkáinak egy részét még életében múzeumban helyezték el. A fotókon szereplő festmények hollétéről semmit sem tudni, viszont a Ruzicskay Alkotóház állandó kiállításában egy-egy kisebb méretű pasztell másolat található róluk. A Bánk bánhoz való kapcsolatáról annyit sikerült csak [kideríteni](http://kisebbsegkutato.tk.mta.hu/uploads/files/olvasoszoba/magyarsagkutataskonyvtara/Ot_ev_a_ketszazbol.pdf), hogy a dráma 1946-os nagyváradi bemutatóján Ruzicskay tervezte a díszleteket. (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644996_ebdf907e63e20e2383e4145e51146bb1_wm.jpg" alt="" />
<figcaption>Ruzicskay György Csongor és Tünde című műve előtt az epreskerti műteremben A nagyméretű festmények a második világháború alatt váratlan szolgálatot tettek, egyikük mögött rejtőzött a padlásra vezető ajtó, ahol Szenczi Sándoron kívül több üldözött – barát és ismeretlen – talált menedéket. [Embermentő](http://embermentok.eletmenete.hu/ruzicskay-gy%C3%B6rgy-0)tevékenységéért Ruzicskay Györgyöt 1978-ban a Yad Vashem Világ Igaza címmel tüntette ki. (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644978_fa22b4a59ada52163955086e1a771897_wm.jpg" alt="" />
<figcaption>Festőnő a Képzőművészeti Főiskola egyik Andrássy úti műtermében, 1956 Túry Mária (1930–1992) 1948-ban kezdte a Képzőművészeti Főiskolát, ahol Konecsny György, Domanovszky Endre, Szőnyi István és Kádár György növendéke volt. Utóbbinak 1949 óta a felesége is, az ötvenes évek elején együtt tanítottak és közös műteremben alkottak. „Anyám a negyvenes évek végén lelkes újjáépítő volt, a 'Fényes szelek' nemzedékével szárnyalt. Ehhez képest az ötvenes években politikai szerepvállalásából, harcosságából visszavett” – mesélte lánya, a szintén festőművész Kádár Katalin. (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644984_7794dda661544d7c7f357db767195069_wm.jpg" alt="" />
<figcaption>Túry Mária a Kádár Györggyel közös műterem ajtajában, 1956 Túry 1955-ben jelentkezett első önálló tárlatával, és a következő pár évben nagy szakmai sikereket ért el. 1958-ban Kádár Györggyel megtervezték a Brüsszeli Világkiállítás Magyar Pavilonjának alumínium pannóját, amiért Diplôme d’honneur díjat kaptak. Festmény, gobelin, mozaik, tűzzománc, litográfia, üvegablak – számos műfajban kipróbálta magát, és pályáján kiállítások, díjak, kitüntetések kísérték. A későbbi, Széher úti Túry–Kádár-műteremben [ma](http://www.artmagazin.hu/artmagazin_hirek/egy_csaladregeny_veg_nelkul_-_tury_maria_es_kadar_gyorgy_hagyateka_a_budai_galeria_leniaban.954.html#) családi galéria működik. (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644994_d077187d77b0b749c38d5e97df76649c_wm.jpg" alt="" />
<figcaption>Önportré szobrok, kisplasztikák és minták otthonos, gyerekkort idéző világában. Szenczi Mária Medgyessy Ferenc szobrászművész Százados úti műtermében (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644980_0b771fc2f81aad304d1bfebdf41fc3bf_wm.jpg" alt="" />
<figcaption>Gábor Móric és Krúdy Gyuláról festett portréja 1956-ban Gábor Móric (1889–1987) a Százados úti telep egyik első lakója volt az 1910-es években. Ő alapította a legrégebbi és legpatinásabb telepi dinasztiát, hiszen ma már a család negyedik generációja dolgozik ugyanott. Szabó Ádám szobrász, a dédunoka azt [mesélte](https://www.ujmuveszet.hu/2014/12/mertek-nelkuli-szabosag/), Gábor Móric „tizenhat évesen korkedvezménnyel került a Magyar Királyi Képzőművészeti Főiskolára, majd onnan két évvel később a párizsi École des Beaux Arts-ra […]. Kiváló karakterérzékének köszönhetően hamar az arisztokrácia és polgárság kedvelt arcképfestője lett. Bár elég szigorú rend szerint élte életét, abba azért belefért, elkártyázta felesége bundáját, illetve az, hogy egy 1930-as kártyapartira egy ismerős pilótával Londonból hozatott osztrigát”. Az „elismert és divatos portretista” ifjan még Jókait rajzolta élet után, aztán lefestette a két világháború között lézengő összes társasági és arisztokrata hölgyet, londoni műtermében filmsztárok, dívák, írók és politikusok fordultak meg. Ő maga az eszkimó asszonyt, a svéd trónörököst és a rengeteg csendéletet sem hagyta ki a felsorolásból. (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644982_1750d6c535f568af63b1a36fc87366ee_wm.jpg" alt="" />
<figcaption>Gábor Móric a polgári Magyarország itt feledett darabja, műterme pedig sajátos relikviatár lett az ötvenes évekre A szintén szobrász dédunoka [szerint](https://www.ujmuveszet.hu/2014/12/mertek-nelkuli-szabosag/)„a műterme klasszikus századfordulós stílusban volt berendezve, miszerint a műterem egyúttal a művészet szentélye. Volt ott barokk faszobor, reneszánsz intarziás szék, római edények, ásatásból származó honfoglalás kori koponya, Szemere Bertalan hintaszéke, egy szamuráj páncél. Dédapám maga is mindig kifogástalan öltözékben jelent meg, és sokat elmond róla, hogy amikor az ötvenes évek elején nem lehetett venni cipőpasztát és parfümöt, ő maga készítette azokat”. (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644990_f83744bfa67e5821e4478e4cdfd2a10f_wm.jpg" alt="" />
<figcaption>Medgyessy Ferenc szobrászművész és felesége a Százados úti műterem verandáján 1956-ban Medgyessy Ferenc (1881–1958) is a telep első lakói közé tartozott. A háttérben jobbra Hermann Ottó szobra magasodik, mely ma a róla elnevezett miskolci múzeum előtt [áll](https://www.kozterkep.hu/~/7740/Herman_Otto_Miskolc_1957.html/photos/34712). Feltehetően ez volt Medgyessy Ferenc utolsó műve.Balra a [Debreceni Vénusz](https://www.kozterkep.hu/~/3118/Debreceni_Venusz_Debrecen_1980.html) egyik változata áll. Az 1940-es évek óta a szobrász számtalan verzióban készítette el ezt a művét. A haját igazító aktszobor névadója Móricz Zsigmond, Medgyessy debreceni iskolatársa volt. A kortársak azt mondták, felesége „megelevenedett Medgyessy-szobor volt”. 1931-ben Csorba Géza ismertette össze az akkor ötvenéves szobrászt és a harmincéves özvegyet. Az orosz származású Maria Alekszandrova Djakonovának rögtön szimpatikus lett a férfi, aki „szereti az orosz népet s mindent, ami orosz, a szeme is olyan, mintha messzire nézne az orosz pusztákon át, és szereti az orosz teát is”. Az éppen állás nélküli nő Medgyessy segítségét kérte, aki váratlan megoldással állt elő. „Legyen a feleségem, ez lesz a legjobb állása”– mondta [Djakonova emlékei](http://www.holmi.org/arch/2006/01/12.html) szerint. Két heti folyamatos leánykérés után valóban összeházasodtak. (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644992_c5e04a9c10467c6ec235616ca4b91d78_wm.jpg" alt="" />
<figcaption>Medgyessy Ferenc és a Gondolkodó nő című szobra, mely egy síremléken kapott helyet A debreceni polgárcsaládból származó Medgyessy korán krétát fogott: a kisfiú előbb a padlót firkálta tele, és az asztal alatt, annak alsó lapján folytatta, ha kikapott. De sokáig megmaradt „padalatti rajzolónak” és csak az orvosi egyetem mellett rajzolgatott, járta a pesti képzőművészeti kiállításokat. A törvényszéki orvostani intézetben végzett boncolásai alaposan megismertették vele az emberi test szerkezetét, mielőtt rajzai Lyka Károly és Rippl-Rónai József kezébe kerültek volna. Hatásukra abbahagyta az orvosit, és Párizsba költözött. Itt talált a szobrászatra. (Fotó: Aradi Péter / Szenczi Mária felvétele / FORTEPAN)</figcaption>
</figure>

<figure>
<img src="/images/17644988_f2f156c83a1da39f319a4ebc5ec3a758_wm.jpg" alt="" />
<figcaption>A hátteret Maria Alekszandrova Djakonova, Medgyessy Ferenc szobrászművész felesége biztosítja.Jobbra a Régészet töredéke, amely a debreceni Déri Múzeum előtt álló szobrok egyike Medgyessy 1956 márciusában szívtrombózist kapott, mialatt nagykiállításra készült a Műcsarnokban. Ezután még két évig élt, de hogyan? „Attól fogva mintha kicserélték volna, nem érdekelte a művészet, nem dolgozott semmit, és nem is kívánt dolgozni”– [emlékezett](http://www.holmi.org/arch/2006/01/12.html) a felesége. Maria Alekszandrova húsz évvel élte túl a férjét, végrendeletében a szobrász hagyatékát a magyar államra hagyta. (Fotó: Aradi Péter / Szenczi Mária felvétele / FORTEPAN)</figcaption>
</figure>
