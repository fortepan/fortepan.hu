---
title: "Felismeri a történelmi Magyarország legszebb tájait?"
date: 2015-12-20T00:00:00.000+00:00
author: Barakonyi Szabolcs, Fortepan
---

Valószínűleg kevesen olvasgatják önök közül [a Fortepan Index-fórumát](http://forum.index.hu/Article/showArticle?t=9204653), ahol a fotók helyszínének megfejtése folyik. Pedig a fórum tagjainak közel negyvenezer fényképet sikerült azonosítaniuk az elmúlt öt évben. Időnként elképesztő, ahogy apró fényképrészletek alapján sikerült rájönni egy hetven vagy száz évvel ezelőtt exponált kocka készítésének helyszínére, legyen az a Rajna-vízesés vagy a Zsókavár utca. Kutatás egy rég megszűnt villamosvonal felsővezeték-tartó csigái után, autópálya-építés miatt félbevágott pécsi lakóházak visszakeresése régi térképek segítségével – szinte minden hétre jut egy-egy bámulatba ejtő felfedezés. Nem gondolnák, de az egyik legnehezebb feladat a panelházak, lakótelepek pontos azonosítása. Hát igen, volt idő, amikor a házak is gyárakban készültek.

Tavaly decemberben összegyűjtöttünk egy tucat olyan fotót, amiket valamiért évek alatt sem sikerült azonosítani a fórumon. Pár nap alatt több mint száz emailt és „megfejtést” kaptunk önöktől, és a sorozat fotóit gyorsan kipipálhattuk. Idén – csavarva egyet a történeten – sokkal nehezebb és szokatlanabb játékot találtunk ki. 13+1 tájképet szeretnénk megmutatni a Fortepan sok száz tájképe közül. Olyanokat, amiket nem rostált ki a szigorú szerkesztőség. Merthogy be kell vallanunk, a legtöbb tájkép általában kiesik a válogatáskor. Klasszikus természetfotót nem gyűjtünk, a tájakon pedig ritkán érezni az idők nyomát. Gondoltuk ezt egészen addig, amíg nem kaptunk egy kivételes sorozatot Schermann Ákostól. A fotók szerzője a civilben és hivatásszerűen is természetjáró dr. Schermann Szilárd, a Magyarországi Kárpát Egyesület egykori főtitkára, majd a harmincas évek végén a Magyar Turista Szövetség alelnöke, több tucat cikk és könyv szerzője. Legismertebb műve, amit a mesés címe miatt is érdemes ideírni, az 1937-es Szögescipők nyomai a Kárpátok bércein volt.

Végignézve a többalbumnyi természetfotót, nehéz volt nem arra gondolni, hogy vajon milyenek ezek a tájak ma. Egyáltalán, vannak még nekünk ilyen tájaink? Ebben a különös kvízben bárki kipróbálhatja, hogy felismeri-e a történelmi Magyarország vidékeit – úgy hetven-nyolcvan évvel ezelőtti állapotukban. Szerzőnk alaposságának köszönhetően minden fényképről tudható, hogy mikor és hol készült. Hogy ne legyen reménytelenül nehéz a feladat, három helyszín közül kell kiválasztani a megfejtést. Nyereményt sajnos nem tudunk adni, de kíváncsian várjuk azok jelentkezését, akik mind a 14 helyszínen megfordultak valaha. Vajon vannak még ilyen turisták?

A fotókat Schermann Ákos adományozta a Fortepannak. A helyszínek összeállításában Lajtai László és Varga János segítettek.

<figure>
<img src="/images/10662483_a65a0d8b9ce5b887490cee3b20264efc_wm.jpg" alt="" />
</figure>
