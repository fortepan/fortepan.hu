---
title: "50 éve gond a parkolás Budapesten, máig nem oldódott meg"
date: 2020-04-18T00:00:00.000+00:00
author: Tenczer Gábor, Barakonyi Szabolcs (képszerkesztő)
cover_image: /images/32585932_edf9fd6680205b1d2bf1669fd48bc0a9_wm.jpg
---

Ma már senki sem gondolná, hogy a parkolási problémák enyhítésére már a hatvanas évek végén próbáltak megoldást találni Budapesten. A hetvenes évek elején már a fizetős parkolás bevezetésén dolgoztak, végül 1974-ben felállították Az Első Parkolóórát a Vörösmarty téren. Akkor még úgy gondolták, hogy a technika megoldja a parkolási gondokat.

Kapcsoljuk be a képzeletbeli filmhíradót: a fekete-fehér, karcos-szemcsés, néha egyet-egyet ugró képen pesti utca autókkal, a sistergő alapzajból kiemlekedve riporteri orrhang kántál: A gépjárművek parkolása évek óta legnagyobb gondja a nyugati több száz éves, szűk utcákkal épült városok vezetőinek és lakosságának. Ha a hazai gépjárműállomány a jelenlegi ütemben fejlődik, rövidesen nekünk is ilyen gondjaink lesznek.

A váteszi kijelentés azonban nem a fantázia műve, valóban megjelent, méghozzá az Autó-Motor magazin 1963-as számában. Az autós szaklap sokáig kiemelt figyelmet fordított erre a speciális közlekedési problémára. Számos cikk jelent meg a témában, ezeket a cikkeket pedig rendszerint Bojár Sándor fényképeivel illusztrálták. Nagyrészt az ő fotóiból válogattunk a Fortepan segítségével, hogy felidézzük a fizetős parkolás hőskorát.

Nem kellett sok időnek eltelnie az első meglátás után, 1970-ben a lapot már arról tájékoztatta a Fővárosi Tanács Végrehajtó Bizottság Közlekedési Főigazgatóságának két mérnöke, hogy időszerűvé vált a parkolási idő korlátozása azokon a helyeken, ahol különösen fontos a parkolóhely nagyobb forgalmának biztosítása – és ezen már dolgoznak is.

A következő évben már arról jelent meg tudósítás a sajtóban, hogy 1971 novemberében Párizsban bevezették a fizetős parkolást, és felállították az első parkolóórákat. Igaz, azt is írták, az autósok eleinte magasról tettek az újdonságra.

1974. november 15-én eljött a nagy nap Budapesten is: parkolóórákat szereltek fel a fővárosi Vörösmarty téren. Az órák egy- és ötforintos érmékkel működtek. A nagy technikai újítás mellett azt is bevezették, hogy az addigi már működő, néhány cédulás fizetőparkoló helyhez képest legfeljebb csak két órán át lehet várakozni. A rendszer bővült, 1976-ban a Fővárosi Tanács előtt, a Városház utcában is működtek már parkolóórák.

<figure>
<img src="/images/32551886_3d58fe97bd78f9a2d0752c5b9677ef05_wm.jpg" alt="" />
<figcaption>1977-ben technológiai ugrás következett be: a Fővárosi Garázsipari Vállalat kísérletképpen felszerelte az első parkolási díjbeszedő automatákat az Erzsebet híd alatti területen, a Madách téren, valamint a Március 15-e téren. Bojár Sándor a Madách téri automatadoboz tesztelését kapta lencsevégre. A parkolási díj bedobására az automata kártyával válaszolt, amelyen a várakozási idő lejártának hete, napja, órája és perce szerepelt. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551588_e12042aec5bfbd96c726946b0d36a534_wm.jpg" alt="" />
<figcaption>Az automata azonban sokáig még úri huncutságnak számított a parkolás történetében. 1979-ben a 3826 fizető parkolóhelyet 903 parkolóóra látta el, amihez 1980-ban még 400 újabb érkezett. Az ellenőrzést főleg idősebb „táskás bácsik” végezték, ahogy akkoriban nevezték őket. A parkolóőrök mogorvasága már akkor legendás volt, Temesi László, a Fővárosi Garázsipari Vállalat igazgatója 1982-ben így mentegette őket: Az őrök – 90-100 órára jut egy – idős emberek, mind nyugdíjasok. Nézze, én személy szerint egyáltalán nem csodálkozom, ha néha elvesztik a türelmüket, annyi gorombaságban van részük. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551584_3ab867fd12c6b6e8e9ef3dddf94b74d6_wm.jpg" alt="" />
<figcaption>Már a hetvenes években felismerték, hogy a fizetős parkolási övezet önmagában kevés, P+R parkolók kellenek a HÉV- és metróállomások mellé (meg is épült 3000 parkolóhelynyi), valamint elkezdődött a belvárosi parkolóházak építése. Az első fecske a Martinelli (ma Szervita) téri parkolóház volt 1973-ban. Az egyébként garázsként a társépítők tulajdonát képező 304 fedett és 45 nyitott autóférőhely 80 százalékát 8–17 óra között bárki igénybe vehette óránként 5 forintért. A házban szervizállomás és Shell-kút is működött. A 2000-es évekre leharcolttá vált, kihasználatlan parkolóházat nemrég bontották le, helyén luxuslakásokat, irodákat és üzlethelyiségeket magában foglaló üvegborítású épület épül, 300 férőhelyes mélygarázzsal. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551590_e048aa8ea1da366d7255105f94ef05fb_wm.jpg" alt="" />
<figcaption>A pesti belváros szűk utcáin nem mindenhol tudtak parkolókat felfesteni, a gépkocsik száma pedig egyre nőtt. Az akkoriban népszerű Trabantok, Ladák pedig parkoló hiányában szép sorban felálltak a járdára, és egyre gyakoribb lett, hogy a gyalogosok kénytelenek voltak a közutat használni járdaként. A jelenség máig nem szűnt meg, annak ellenére, hogy ma már törvény szabályozza, mennyi helyet kell hagyni a gyalogosoknak a járdán. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551582_83d4b89850f83e24e40288439f8463a4_wm.jpg" alt="" />
<figcaption>A főváros egyik legnagyobb szabadtéri, közterületi parkolójának az Engels (ma Erzsébet) tér számított sokáig. A kilencvenes években a parkolót a Nemzeti Színház új épülete váltotta volna, de politikai okokból a színházépítés félbeszakadt, és nagy gödör csúfoskodott a helyén évekig, míg végül a színház a Lágymányosi hídnál épült meg, az Erzsébet téri gödröt pedig a Gödör nevű szórakozóhely töltötte ki. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551576_4941d5b99f35c9e2cc435dfa539d46eb_wm.jpg" alt="" />
<figcaption>A mozgássérültek parkolási nehézségeire is aránylag hamar megpróbáltak megoldást találni Budapesten, váltakozó sikerrel. Csakúgy mint mostanában, a mozgássérült parkolóhelyet gyanúsan sok gépkocsi használja, mint gyakran kiderült, jogszerűtlenül. 1981-ben, a Budai Skála parkolójában is gyanús módon gyorsan teleparkolták a „rokkantaknak fenntartott helyeket”, az udvarias felszólítás ellenére. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551586_150edd1f0d63c947c0dce73a29889573_wm.jpg" alt="" />
<figcaption>Sokáig tartott, amíg polgárjogot nyert, amit az autók számának növekedése elkerülhetetlenné tett: a járdán parkolás. 1978-ban már tábla tette lehetővé a fél kerék járdára emelését a budapesti Belvárosban is, sőt, ha már ott állt, kötelezett is arra, hogy fel kell rá hajtani, hogy az úttesten könnyen elférhessen a rendszeresen arrejáró busz is. A lehetőséggel sokan éltek, de ekkor is volt már, aki okosba' oldotta meg, és inkább még egy parkolósávot foglalt magának az úton. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551578_e86e93c75d4ea39f71b002b40611b0c6_wm.jpg" alt="" />
<figcaption>Minél több lett az autó Budapesten, annál kevesebb lett a parkolóhely. A közlekedőknek egy új típusa fejlődött ki: a bunkó autós, aki magasan tojt mindenféle KRESZ-szabályra, vagy arra, hogy akadályozza a gyalogosokat a mozgásban a járdán. A Kossuth Lajos utca–Városház utca sarkán szabályosan elbarikádozták a zebrát, ami jól látszik ezen az 1985-ös fotón. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551580_e57fcbe441db20ed530529c59dd39339_wm.jpg" alt="" />
<figcaption>A Magyarországon csak Kispolszkiként ismert Polski Fiat 126, gúnynevén Egérkamion, méreténél fogva az egyik legalkalmasabb autó volt a hetvenes-nyolcvanas években a városi parkolásra, hiszen szinte mindenhova befért. A pofátlanabb sofőrök ezt alaposan ki is használták, a leglehetetlenebb helyekre bekúszva a kocsival ľ pédául az utcai házfal és a parkoló kocsisor közé. Az alig hatszáz kilós kis kocsinak néha hátrányt jelentett az alacsony súly: ilyenkor a hasonló pofátlanságokon felpaprikázódott néhány markosabb ember csak felkapta, és szorosan behelyezte mondjuk két fa közé úgy, hogy se előre, se hátra meg se tudjon moccanni. A módszer egyenértékű volt a kerékbilinccsel. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551570_95763449c65bb8b9c52a71d65733aa54_wm.jpg" alt="" />
<figcaption>A járdafoglalás enyhébb fokozata volt a járdasziget-foglalás. A Kiskörúton, a Madách térnél például rendszeres volt, főleg a villamosforgalom ideiglenes szünetelésének idején, hogy a személyautók végig felálltak a járdaszigetekre. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551572_2643fd060e52fc0e7f99035a25668cc1_wm.jpg" alt="" />
<figcaption>A Ferihegyi repülőtérre is egyre többen hajtottak ki kocsival, aminek az eredményeképpen hamar beteltek a reptéri parkolók is. Az 1977-es képen a Skodák, Zaporozsecek és Ladák mellett komolyabb nyugati autók is feltűnnek, valamint látszanak az ekkor már jelentős reptéri forgalmat bonyolító főtaxisok is. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551566_d594fe52cfd0314c6a1859b3d0f980f5_wm.jpg" alt="" />
<figcaption>1984-ben a Kertész utcában már annyira leromlott a parkolási helyzet, hogy az autók egy az egyben annektálták a jobb oldali járdát, teljesen kiszorítva onnan a gyalogosokat – és amint látszik, az utcaseprőket is. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551568_f23e3b35f885b9b991eb029827019e3e_wm.jpg" alt="" />
<figcaption>1980-ban az egyik közép-felső kategóriás gépkocsinak számított a Lada 1600-os. Gyakran vállalati autónak használták, és a mindenható igazgató elvtárs sofőrje sok mindent megengedhetett magának, csak úgy, mint a kor kisvállalkozójának számító gazdag maszekok, akik körében szintén divatos volt a szocialista BMW-nek is nevezhető márka. A képen sejthetően az Elixír illatszerbe ugrott be a kocsi gazdája, a lehető legpöffeszkedőbb módon parkolva. Méghozzá pont annak a Madách térnek az árkádjai alatt, ahol pár évvel azelőtt megjelent az első pesti parkolóautomata. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551564_c92a023bcfbf1597b9bb1a27d0503273_wm.jpg" alt="" />
<figcaption>A Belvároson kívül is egyre gyakoribbak lettek a parkolási anomáliák, a képen például az újlipótvárosi Rajk László (ma Pannónia) utcában parkolt be egy Fiat a szomszédok elé, később feltételezhetően hangos dudálást kiváltva. A helyzet nem változott: az Újlipótváros ma az egyik legsúlyosabban teleparkolt városrész Budapesten. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551562_0060dc1dff7d02d1018b17a337cc36a6_wm.jpg" alt="" />
<figcaption>Újabb kispolszkis akrobatamutatvány 1984-ből, a Terézvárosból. Ha a mellette elhaladó morcos úr egy kicsit jobban beebédel, már nem fért volna el a pocakja. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551558_eb1a9864976f0fd3e60263c53d9cc8f1_wm.jpg" alt="" />
<figcaption>Budán a mai Mammut bevásárlóközpont helyén ásító nagy üres területet alakították ki parkolónak. A Lövőház utcai nagyparkoló hamar betelt már 1983-ban is. A képen a rendszerváltás után nagyot futó Mahir plakátcég egyik kisteherkocsija. Az utca hírmondója valószínűleg épp plakátot ragaszt. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551560_6e93a19d839ddb2e8038533dbef0b4e6_wm.jpg" alt="" />
<figcaption>A tehertaxisok és költöztetők külön kasztot alkottak a '70-'80-as évek közlekedésében, külön saját KRESZ-szel. Ennek az volt a lényege, hogy mivel árut pakoltak, hoztak vagy éppen vittek, ők teljes joggal elfoglalhatták az egész járdát. A képen a VII. kerületi Osvát utcában épp egy jeles képviselőjük, egy „mindenes” Zsuk kisteherautó pihen a járdán kirakodva. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551552_751d02f5e84f6dbf8ac136b885bfaf7b_wm.jpg" alt="" />
<figcaption>Nincs kicsi utca, vagy kevés rakodóhely – ezt a pesti IFA-sofőrök nagyon jól tudták. Ha nekik rakodni kellett, akkor az egész utca került, mint 1981-ben, a Liszt Ferenc téren. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551574_4774e64f3c6e57c49251030be9588746_wm.jpg" alt="" />
<figcaption>1985-ben már egészen strapabíró parkolóórákat helyeztek ki. Ennek ellenére az üzemeltető gyakran panaszkodott, hogy rágóval, gyufaszállal vandálok – vagy éppen kevés aprópénzzel rendelkezők eldugították a bedobónyílását. (Fotó: Bojár Sándor / FORTEPAN)</figcaption>
</figure>

<figure>
<img src="/images/32551592_62a9d01fc2ffa966382e41c6e269589c_wm.jpg" alt="" />
<figcaption>A szabálytalankodó pesti autóst is előbb-utóbb utoléri a sorsa. A rafináltabbat persze ritkábban, a tanulóvezetőket gyakrabban. Az utolsó képen egy tilosban várakozó Volkswagent csörlőz fel éppen a lopóautó -– legalábbis a látszat szerint. Az a tény ugyanis, hogy a képen a Fősped autómentője látható, inkább arra enged következtetni, hogy a képen baloldalt látható két úr egyike elfelejtette időben ellenőrizni a benzinszintmérő állását, vagy csak egyszerűen lerobbant. (Fotó: Bojár Sándor / FORTEPAN)</figcaption>
</figure>
