---
title: "Ez világszerte így van ott, ahol a szocializmust építik"
date: 2018-06-24T00:00:00.000+00:00
author: Németh Sz. Péter (képszerkesztő), Haász János
---

Szalay Zoltán az indulásától, 1964-től 1985-ig több mint húsz évet töltött a Tükör című politikai és társadalmi hetilapnál. A Táncsics Mihály-díjas fotóriporter ezekben az évtizedekben több alkalommal is járt a magyar nehézipar akkori fellegváraiban, és készített ott fotóriportokat. Az 1976-ban Új Tükörre átkeresztelt, 1989-ben megszűnt lap egyik fő ismertetőjelét az olvasmányos stílusban megírt, érdekes és tárgyszerűségre törekvő, sokszor szociográfiai igényű, a párthű, vonalas hangvételt nélkülöző riportjai jelentették, amelyek kiváló fotósorozatokkal illusztráltak. Szalay a Tükör/Új Tükör 1985-ös elhagyása után a Magyar Hírlapnál és a Kurírnál dolgozott, 1993-tól két évig a Blikk fotórovatát vezette. Közben tanított is, és az ő nevéhez fűződik a Magyar Sajtófotó Kiállítás, A Fortepan gyűjteményében ezúttal a hatvanas és hetvenes években készült gyáripari fotóiból válogattunk. A képaláírásokban – mivel a fotók keletkezésének nagyon kevés információ maradt fenn – ipari-termelési tárgyú szépirodalmi és filmművészeti alkotásokból származó idézetek szerepelnek.

<figure>
<img src="/images/20229868_097049a86823506c64740542391020f8_wm.jpg" alt="" />
<figcaption>Áttüzesedett kohók, megfeszült kötelek kora felett tétova jelen – alásüllyedő por – lebeg. (Petri György: Ismeretlen kelet-európai költő verse 1955-ből) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20206734_4e2d17a294b18a59f2df2d26a24fbe58_wm.jpg" alt="" />
<figcaption>Makra nehezebb körülmények és nehezebb munkatársak közé került; rosszul fölszerelt, rosszul fűtött, levegőtlen és sötét műhelybe, gőgös lecsúszott kisiparosok, beképzelt régi munkásarisztokraták közé, akik elvárták volna, hogy ügyetlenkedjen, tanácsot kérjen és hízelegjen, s meg játssza mellettük a kisfiút, de Makra nem kérdezett semmit senkitől, hetek alatt bebizonyította, hogy tud annyit, sőt többet, mint ők. (Kertész Ákos: Makra) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20229854_d330ac81614cb512a4c19553c8e2b5d5_wm.jpg" alt="" />
<figcaption>Maguk az iparvágányok a végletekig szennyesek; a szemetet ha összekotorják is, sokáig a sínen hagyják, feltölti a vágány közét, néha tíz-húsz centivel magasabban van, mint a sínkorona, halomban áll az összetaposott fémforgács: a „spén”, dobozok, rothadó krumpli, salak hever a sínek mellett, kisiklással fenyegetve a ráfutó kocsikat. (Moldova György: Akit a mozdony füstje megcsapott) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20229864_dab357d8446c9b0e9d9cd6eb7f35ca1c_wm.jpg" alt="" />
<figcaption>Tizennégy éve ül a kapubejáratban, egy kis tolóablak előtt. Mindössze kétfélét kérdeznek tőle. – Merre vannak a Montex irodái?Erre így válaszol:– Az első emeleten, balra.A második kérdés így szól:– Hol található a Ruggyanta Hulladék Feldolgozó?Amire ő így felel:– Második emelet, jobbra a második ajtó. (Örkény István: Információ) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20206738_5d6f3a1f144b4d7c56a7003dcce74ef7_wm.jpg" alt="" />
<figcaption>Iparunk fejlődése azt mutatja, hogy felemelt tervünk reális, és ellenségeink minden kétkedése és gáncsoskodása ellenére végrehajtható. De nem szabad elfeledkezni a 0,7 százalékos lemaradásról, és arról sem, hogy decemberben hét ünnepnap van és 24 munkanap. (Esterházy Péter: Termelési-regény) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20206744_571972f3b555b5fc3453b769529fdc83_wm.jpg" alt="" />
<figcaption>Makra mint új ember a szóváltást elkerülendő, jobbára hallgatott, nem úgy a fiatal, nyurga Vera Jóska, aki csak úgy ontotta a szitkokat; hogy a bánatos úristen nyomta volna meg, aki kitalálta, hogy itt két ember dolgozzon, Makra se tudott ott maradni, ahol volt, ki a nyavalya hívta ide, hát nem látja, hogy egymás fenekébe ér a micsodájuk?! Egy hét alatt azonban megfigyelte, hogy Makra se most szabadult a tsz-ből; ide hallgasson, tökikém, mondta, vagy átharapjuk egymás torkát, vagy összeállunk, mert így nem keressük meg a hideg vizet sem. Makra a tenyerébe csapott, s így történt, hogy hamarosan a következő tábla került a munkahelyük fölé: MAKRA VERA 220%, amire valami nőtanácsból jött küldöttség is felfigyelt, és keresték azt a stramm szaktársnőt, aki ezen a nehéz férfimunkán is ilyen szép eredményeket ér el, s kérésükre a művezető bemutatta nekik teljes életnagyságban, komor fekete szemöldökével, karvalyorrával és kontrabasszusával – Makrát; s az ilyen jó marhaságok elviselhetővé tették még azt is (amit pedig a Hermesnél nagyon rühellt), hogy a neve öles betűkkel kinn lóg a falon. (Kertész Ákos: Makra) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20229870_312b18bb358b53475ba7264dc34f531e_wm.jpg" alt="" />
<figcaption>A feltaláló Gellért Károly, akinek neve mellett a szabadalmon ez áll: „lakatosmester” – helyzeténél fogva meglehetősen reménytelenül vitatkozott az ország egyik legtekintélyesebb nagyvállalatának vezetőivel. A Miskolci Nehézipari Műszaki 167Egyetem azonban fölkarolta a találmányt, foglalkozott a sokszögmegmunkálás kutatásával, és a Gellért-féle sokszög-eszterga egyetemi tananyag lett. A gép sorozatgyártására azonban senki sem vállalkozott. Illetve ezt megelőzően, a miskolci Mezőgazdasági Gépjavító Vállalat hajlandónak mutatkozott rá, de felszólították, hogy hagyjon fel szándékával. Nincs tovább. (Örkény István: Mi vár rátok, magyar feltalálók?) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20206752_8bb554eede24225e98fe8b3d93d7d32f_wm.jpg" alt="" />
<figcaption>Ifjakat hát ide! Kemény öklű, feszülő izmú, bátor, tettrekész ifjakat és lányokat. Az ő kezükben csattogjon diadalmasan a terminál, a számítástechnikus fegyvere, ők hajoljanak féltő gonddal a sornyomtatók fölé, lendületes, lelkes munkájuk nyomán roskadásig húzza a tengersok információ súlyos terhe a fáradhatatlanul szaladó lyukszalagokat. (Esterházy Péter: Termelési-regény) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20206742_4a72608ed932ec7957a0f649dfcb1355_wm.jpg" alt="" />
<figcaption>Fél egy volt, mire beértem a gyárba, öt percet még várni is kellett, hogy beengedjenek az öltözőbe. Lassan, nyugodtan öltöztem át, de ahogy a tegnapi munkától még izzadt rongyok a testemhez értek, elment a kedvem attól, hogy végigdolgozzam a délutánt. Szombat van – jutott eszembe –, és a blokkomban van két-három telefonszám, amit felhívhatnék, nem tölteném egyedül az estét, mennyivel könnyebben kibírnám a szomorúságot, melyről tudtam, hogy negyedórák múlva elkerülhetetlenül rám szakad. (Moldova György: Ellenszélben) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20206760_1c825eeb2458075fea2cbc3bb9b1c21b_wm.jpg" alt="" />
<figcaption>Ritkán álmodom.Erről szoktam.„Munka világa” – hideg hányadék.A csiszológépek iszonyú hangja,a spén olajszaga.Ezt kellett volnamegszeretnem. A vastrepniket,a kövér munkásnők hónalj-szagát.Meg a durvainasgyerek-basztató vicceket: mikor elküldtek reszelőzsírértmeg kanyarfúróért,aztán a műhely rajtam röhögött,amikor bambán jöttem vissza,hogy ilyen nincs. (Petri György: „A munka világa”) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20206740_bde7250de3f08ee480ba7116763c8df9_wm.jpg" alt="" />
<figcaption>A városi proletár gyereke munkás apjától a családi élet keretei között nem a munka tiszteletéről és a megmunkálandó anyag iránti szeretetről hall beszélni, hanem éppen arról az ellentétről, ami a bérmunkás emberi vágyai és napi robotja között fennáll. (Kassák Lajos: Éljünk a mi időnkben) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20229858_759eb09a0431e341ac44e6f38d9b6bc3_wm.jpg" alt="" />
<figcaption>Megfertőzhetetlen hullámokban száll fölöttünk az illat, fölöttünk, akiket elhajszoltak a körutak ívlámpái alól, akiket lekötöztek a könyörtelen munkapadokhoz, ércet és gabonát préselnek belőlünk, s ha föllobog bennünk az élet értelme, kitekerik a csigolyánkat, levágják a fejünket és átlyukasztják a szívünket. (Kassák Lajos: Angyalföld) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20206758_0988d92908f527aa1217c7a3066e2f01_wm.jpg" alt="" />
<figcaption>Hozzátehetem, hogy ez világszerte így van ott, ahol a szocializmust építik. Elolvastam Bortkevicsnek, a Sztálin-díjas ifjúmunkás gyorsvágó vasesztergályosnak a történetét. Amikor az ő gyárukba új esztergapad érkezett, a fiatal munkások csillogó szemmel állták körül, és úgy nézték, mint a művész az új hangszert, amelyből új hangokat és új dallamokat fog kicsalni. (Esterházy Péter: Termelési-regény) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20230258_7c5761a59c0eb7155c655de889d020e5_wm.jpg" alt="" />
<figcaption>A hajnal keskeny aknájába bújva föláll, s nem tudja, miért fejti újra a szürkület derengő szénfalát. A házak őskori lenyomatképpen az első műszak súlyos tömegében s lemoshatatlan árnyékok a fák. (Petri György: Munkás) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20229862_7209bf477ea97a373a17acbac0fef534_wm.jpg" alt="" />
<figcaption>– Főnök, mi lenne, ha valaki azt mondaná, hogy szarok a szociolistára?– Üzemi Bizottság! Fegyelmi! Kirúgás!– És ha csak gondolná?– A szarást? Ha nincs mondva, erre torzió nincs se.– Nna, akkor gondolva van. (Egészséges erotika) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20206756_79d66075656f457d18c1bdc9dda13d43_wm.jpg" alt="" />
<figcaption>Erősen fogadtuk, hogy többé nem vétkezünk, a bűnre vezető alkalmat is elkerüljük, s hazánkat erős, boldog országgá – a fejlett ipar és virágzó mezőgazdaság országává tesszük, a dolgozó nép javát szolgáló, hatalmas, békés, építő országgá. (Esterházy Péter: Bevezetés a szépirodalomba) (Fotó: Szalay Zoltán / FORTEPAN)</figcaption>
</figure>

<figure>
<img src="/images/20229856_f81d1773a996fb5a3411406ad259dfee_wm.jpg" alt="" />
<figcaption>Engem a vállalat üzemi munkára szerződtetett a Martin-kályhákhoz s nem irodai munkára, tetszik érteni! Nem vagyok hajlandó munkásaim személyes ügyeibe beletúrni az orromat. Akinek gusztusa van rá, megteheti... (Déry Tibor: A befejezetlen mondat) (Fotó: Szalay Zoltán / FORTEPAN)</figcaption>
</figure>
