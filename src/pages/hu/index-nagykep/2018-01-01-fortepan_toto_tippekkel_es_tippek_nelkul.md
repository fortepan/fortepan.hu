---
title: "Fortepan: totózás tippekkel és tippek nélkül"
date: 2018-01-01T00:00:00.000+00:00
author: Fortepan
---

2016. végén egy tucat olyan képet mutattunk Önöknek, amiknek a helyszínét nem sikerült azonosítanunk. A [segítségüket kértük](https://index.hu/fortepan/2017/01/01/felismeri_hol_keszultek_ezek_a_kepek/) és pár nap alatt többszáz ötlet érkezett, köztük jópár helyes megoldás is. Most az ezévi legidegesítőbb fotókat szeretnénk megosztani, illetve bedobunk pár, évek óta megfejtetlen fényképet is, hátha most győz a közös emlékezet. Idén több mint 15.000 fotót publikáltunk a Fortepanon és jórészükhöz született képleírás is. Köszönhetően a 20-30 ismeretlen olvasónknak, akik napi rendszerességgel ötletelnek a [Fórumon](http://forum.index.hu/Article/showArticle?t=9204653) Egy-egy kép "megfejtésekor" általában a Google Streetview az igazoló eszköz. Ritkán fordul elő, hogy ne maradna valami nyoma egy - akár százéves - utcaképnek a jelen utcaképén. Sokszor valami apróság - egy kerítés-lábazat, egy villamos felsővezeték kampó, vagy egy pincerács - őrzi az évtizedekkel ezelőtti városképet. Mégis vannak képek, amik kifogtak rajtunk, de úgy érezzük, hogy a személyes emlékezet segíthet rátalálni a helyszínre. Jöjjön tehát az idei legidegesítőbb 13+1 fotó! A kérdés: hol járunk? Megfejtéseket küldhetnek [ide is.](https://www.facebook.com/FortepanArchivum/) A képek kiválasztásában Péter Gábor és Simon Gyula segített.

<figure>
<img src="/images/19103769_8e1c5bb352be91fd0419628893305a06_wm.jpg" alt="" />
<figcaption>A szerző ismert, Hámori Gyula hivatásos fotós készítette a képet. Szinte biztos, hogy Budapesten járunk. Az autó láthatólag esküvői virágdíszítést kapott. Mivel a szerző rendszeresen fotózott zsidó esküvőkön, talán megkockáztathatjuk, hogy valahol a VII. kerületben, szűkebben talán a volt pesti Gettó környékén járunk. De hol? (Fotó: Hámori Gyula / FORTEPAN)</figcaption>
</figure>

<figure>
<img src="/images/19103767_283f9f88958b6e52647955b049d61e33_wm.jpg" alt="" />
<figcaption>Két kép is készült ezen az ismeretlen helyszínen. A szerző az Esti Hírlap fotóriportere, Sándor György. Vagyis itt is biztosra vehetjük, hogy Budapesten készült a fotó, ránézésre valamelyik külső kerületben. A biciklik gyanúsan újak. (Fotó: Sándor György / FORTEPAN)</figcaption>
</figure>

<figure>
<img src="/images/19107751_c4a8a5aa02efc2d3877a41939962835f_wm.jpg" alt="" />
<figcaption>Talán egy nyereménybetékönyvet mutatnak egymásnak a fiúk? De a fő kérdés, hogy hol bringázhatnak a srácok? (Fotó: Sándor György / FORTEPAN)</figcaption>
</figure>

<figure>
<img src="/images/19103765_b072981dbf9a102f742d09aa7126fac0_wm.jpg" alt="" />
<figcaption>Egy szinte megfejtehetlen kép, de hátha most lesz valaki, aki járt, vagy dolgozott ebben az ipari épületben. A fotót a Budapesti Rendőrfőkapitányság Helyszínelő Csoportja készítette. Érdekes lenne tudni, hogy mi ez az óriási leszakadt gépezet, de még inkább érdekelne minket, hogy hol járunk? A szerkesztők tippe, hogy a Fővárosi Vízművek káposztásmegyeri Főtelepének gépházában, de sajnos nem tudtuk igazolni az ötletet. (Fotó: Budapest Főváros Levéltára. Levéltári jelzet: HU.BFL.XV.19.c.10 / FORTEPAN)</figcaption>
</figure>

<figure>
<img src="/images/19103763_a6c7edfad414e09c9f6c7a322194bce9_wm.jpg" alt="" />
<figcaption>A következő fotó is csak személyes emlékekkel lenne megfejthető, nem valószínű, hogy találunk hasonló képet. A szerzőt itt is ismerjük, Bauer Sándor a Vendéglátás c. lap tudósítója fényképezte. Tippünk is van, egy olvasónk szerint a Haas és Czjzek Bajcsy-Zsilinszky úti porcelán és edényárú üzletében járunk. Árulhattak ott zsírosbödönt az ötvenes évek végén? Szerintünk nehezen hihető. Önök szerint? (Fotó: Bauer Sándor / FORTEPAN)</figcaption>
</figure>

<figure>
<img src="/images/19103761_fa8e8c67411c081636c96c062fb1b061_wm.jpg" alt="" />
<figcaption>Az 1940-es bécsi döntést követő Észak-Erdélyi bevonulás során számtalan fotó készült. A Fortepanon is több száz képet találhatnak az eseménysorról, még színes diákat is akár. Jórészüket sikerült adatolni, ritka az olyan városi utcakép ahol nem tudjuk a helyszínt. Ime az utóbbiak közül a legbosszantóbb, Kókány Jenő honvédtiszt felvétele. Tippünk itt is van, mi Szatmárnémetire gyanakszunk. Sajnos igazolni még nem sikerült a megérzést. (Fotó: Kókány Jenő / FORTEPAN)</figcaption>
</figure>

<figure>
<img src="/images/19103759_215bec4d5ff39ffb4cfe82cea0b32535_wm.jpg" alt="" />
<figcaption>Következzen egy újabb idegesítő budapesti fotó. A szerző egy ismeretlen nevű volt ávós tiszt, de nem is ez az érdekes. Egy ilyen helyszínt meg kéne tudnunk fejteni, de 7 év alatt sem sikerült. 2 tippünk volt eddig, az egyik az óbudai Királylaki út, a másik a XII. kerületi Mátyás király út vége. Pedig majdnem látni egy utcatáblát is. (Fotó: Szent-Tamási Mihály / FORTEPAN)</figcaption>
</figure>

<figure>
<img src="/images/19103757_4cbd990a468bbbaa6c92dbf8dbba89a5_wm.jpg" alt="" />
<figcaption>Adataink itt is vannak, több is, mint ami általában érkezik. A fotó a Magyar Rendőr folyóirat egy Zala-megyei riportjában jelent meg, 1972-ben. A baloldali plakáton egyértelműen látható, hogy a település nevének utolsó betűje M és a falu Becsehely focicsapatával játszhatott a kérdéses hétvégén. Segítsenek! (Fotó: Magyar Rendőr / FORTEPAN)</figcaption>
</figure>

<figure>
<img src="/images/19103755_64916a438bd3a3ed493138aab8b1f197_wm.jpg" alt="" />
<figcaption>Bauer Sándor fotó következik, két helyszínről. Két üzletbelsőről van szó, ezért nehezen megfejthető a dolog, de hátha Önök közül járt valaki ebben a fodrászatban, vagy büfében. Mindkét képhez érkeztek tippek, de igazolni még egyiket sem sikerült. A fodrászt többek a Kossuth Lajos utca 2/a-ba teszik, a Ferenciek terére. A büfét pedig a volt MTV székházban véltük megtalálni, a Szabadság-téren. Ha 5-5 egyetértő válasz érkezik Önöktől, örömmel odaírjuk a képek alá a tippeket. (Fotó: Bauer Sándor / FORTEPAN)</figcaption>
</figure>

<figure>
<img src="/images/19103753_ae031a10cc891d0093b0745621dd609a_wm.jpg" alt="" />
<figcaption>(Fotó: Bauer Sándor / FORTEPAN)</figcaption>
</figure>

<figure>
<img src="/images/19103751_f01be6299e8218193657702e0fbbb656_wm.jpg" alt="" />
<figcaption>A következő két fotót Kádas Tibor készítette, aki az Építésügyi Tájékoztató Központ hivatásos fotósa volt. Mint ilyen a jelentősebb, frissen átadott közintézményeket dokumentálta országszerte. Az elsőn egy színháztermet? művelődési házat? esetleg mozit? látunk. A másodikon egy komplett üzemet egy karakteres szoborcsoporttal. Mindkét kép a hetvenes években készült, emlékeznünk kéne ezekre a helyszínekre. Bosszantó dolog, különösen a szobros fotó. Mi lehet ez? Egy vegyiüzem? Vagy gyógyszergyár? (Fotó: Kádas Tibor / FORTEPAN)</figcaption>
</figure>

<figure>
<img src="/images/19103749_26d11f9c06853b37b296745210d9e5b1_wm.jpg" alt="" />
<figcaption>(Fotó: Kádas Tibor / FORTEPAN)</figcaption>
</figure>

<figure>
<img src="/images/19103747_ae15af5014330abad2091ea116e3e167_wm.jpg" alt="" />
<figcaption>Ennek a képnek csak a szerzőjében vagyunk biztosak, Kotnyek Antal fotóriporter készítette. Szintén több mint öt éve megfejtetlen, pedig sok árulkodó elem látható a képen. Melyik kúria lehet ez? Műemlékes olvasóink előnyben. (Fotó: Kotnyek Antal / FORTEPAN)</figcaption>
</figure>

<figure>
<img src="/images/19103745_9b060deab808e5468da6d8b4e73f6f4b_wm.jpg" alt="" />
<figcaption>Az Ebner család 1935-ös képén érzésünk szerint ismét Budapesten járunk. Kováts bútor? tűzifa? építési-anyag? fuvarozó négylovas kocsija épp megállt. De hol? (Fotó: EBNER / FORTEPAN)</figcaption>
</figure>

<figure>
<img src="/images/19103743_96f1a3ece0140f944bb78569220fa84b_wm.jpg" alt="" />
<figcaption>Végül a +1-es fotó, ahol nem a helyszínt, hanem a szereplőt szeretnénk azonosítani. A szerző itt is Bauer Sándor és tudjuk a helyszínt is, a Budapest Táncpalotában (Moulin Rouge) járunk a Nagymező utcában. De ki lehet a színésznő? Eddigi tippjeink Lechoczky Zsuzsa és Petress Zsuzsa voltak, de kifogott rajtunk a dolog. Ki lehet az esernyős lady? (Fotó: Bauer Sándor / FORTEPAN)</figcaption>
</figure>
