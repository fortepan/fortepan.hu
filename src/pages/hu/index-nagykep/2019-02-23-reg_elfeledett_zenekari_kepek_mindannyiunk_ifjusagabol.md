---
title: "Rég elfeledett zenekari képek a szocializmus ifjúságából"
date: 2019-02-23T00:00:00.000+00:00
author: Sajó Dávid, Barakonyi Szabolcs (képszerkesztő)
---

Urbán Tamás fotóriporter majdnem 20 évig, 1972 és 1990 között volt az Ifjúsági Magazin fotóriportere, amelynek köszönhetően lencsevégre kaphatta a korszak legnépszerűbb, legismertebb magyar zenészeit. Fantasztikus fotókból válogattunk olyan zenekarok fénykorából, mint a Beatrice, a Bonanza Banzai vagy a Hungária.

### Hangulatzene a cikkhez - indítsa el a lejátszót, mielőtt nekilát a képeknek!

<figure>
<img src="/images/26571000_8e4a86fe9e0bb525a852355c05ba8dce_wm.jpg" alt="" />
<figcaption>A ‘70-es, ‘80-as években szinte csak az Ifjúsági Magazin közölt együttesekről képeket, monopolhelyzetben voltak azzal, hogy rendes stúdiófotókat tudtak készíteni az éppen legmenőbb zenészekről. Így készülhetett el például ez az egészen érdekes színvilágú kép a V’Moto-Rock zenekarról, amelyet Demjén Ferenc alapított azután, hogy otthagyta a Bergendyt. (Fotó: Urbán Tamás / FORTEPAN)</figcaption>
</figure>

<figure>
<img src="/images/26571002_5df7d1af0062aaf227e61fc88af855e7_wm.jpg" alt="" />
<figcaption>Urbán Tamás elmesélte, hogy akkoriban nagy újításnak számított, hogy a középső, úgynevezett átmenő oldalakon is közöltek előadókról képeket, ami egyáltalán nem volt jellemző más újságoknál. A képen egyébként a Locomotiv GT látható, méghozzá már a Laux József utáni felállás, aki a tengerentúlra költözött. Helyét több próbázó után a Generálból érkező Solti János vette át, így alakult ki a későbbi fix felállás. Balról Somló Tamás, Presser Gábor, Karácsony János és Solti János. (Fotó: Urbán Tamás / FORTEPAN)</figcaption>
</figure>

<figure>
<img src="/images/26570988_7f409974ba2a50aca9ff8ee44162e608_wm.jpg" alt="" />
<figcaption>“Emlékszem először béreltem egy lakást műteremnek, később építettek a szerkesztőségnek műtermet. Szinte minden nap dolgoztunk benne. Az együttesek beosztás szerint érkeztek, aztán (vagy előre már megterveztem, vagy ott rögtönöztem) precízen bevilágítva készültek a fotók. Külön öltöző, sminkes szoba is volt. Általában egy fő"képet csináltam, de mellette mindenkiről készült portré is” - meséli Urbán, aki például ezt a képet készített az ifjú Karda Beátáról. (Fotó: Urbán Tamás / FORTEPAN)</figcaption>
</figure>

<figure>
<img src="/images/26570982_b2193bab79891b45fa3b19aa909aab07_wm.jpg" alt="" />
<figcaption>Urbán mesélt arról is, hogy később mennyire jó volt látni, hogy a gyárak műhelyeiben a gépek fölött ott voltak a kiragasztott képei is. Valahogy úgy, mint ezen a képen, amelyen a Bonanza Banzai három rettentően fiatalnak tűnő tagja - köztül a teljesen gyerekarcú Kovács Ákos - áll a saját lemezborítójuk előtt. (Fotó: Urbán Tamás / FORTEPAN)</figcaption>
</figure>

<figure>
<img src="/images/26570974_412327e9ae5e0dcb12c1ff4b9f97478f_wm.jpg" alt="" />
<figcaption>Az 1965-ben indult Ifjúsági Magazin hosszú évekig működhetett, amelynek köszönhetően Urbán szerint a szerkesztőség mintegy találkozóhelyként is funkcionált, ahová akkor is benézett mondjuk Nagy Feró, Schuster Lóránt vagy Balázs Fecó. Czippán György főszerkesztő-helyettes szobája Urbán szerint szintén átjáróházként működött. A magazinról [tavaly háromrészes cikksorozatot közöltünk](https://index.hu/24ora/?cimke=ifj%C3%BAs%C3%A1gi+magazin). (Fotó: Urbán Tamás / FORTEPAN)</figcaption>
</figure>

<figure>
<img src="/images/26570994_9e4e45f9def7a22f766eda862109a70c_wm.jpg" alt="" />
<figcaption>Nemcsak műteremben, hanem kint a szabadban is készített zenekari fotókat Urbán, például a Hungáriáról. A Recorder 2018-as nagy [Hungária-portréjában](https://recorder.blog.hu/2018/03/02/a_magyar_rock_and_roll_svindli_a_nagy_hungaria_indulasa) egyébként a zenekar mesélt arról, hogy profi stylist híján honnan szerezték be a feltűnő ruháikat. “Összeszedtünk pár zakót. Újpesten a Dolly későbbi férjével meg a Fenyővel jártuk az öreg családokat, vettük a régi zakókat, befestettük. Újpest azon részeire mentünk, amelyeket már korábban lebontásra ítéltek, úgy gondoltuk, sokan disszidálhattak onnan, s az otthon maradt rokonoknak biztos küldtek IKKA csomagot, nyugati ruhákkal. Bekopogtunk, mint a batyus cigányok. Jó napot kívánunk! Van valami amerikai cucc, ingek pálmafákkal és bikinikkel a tengerparton? Van bizony, olyan giccses dolgok! Pont az kellett nekünk, s ezeket a rongyokat már felvettük, minden ízlés nélkül, ahogy jött. A hajunkat meg leolajoztuk” - mesélte Szikora Róbert, aki a hetvenes években került be dobosként a zenekarba. (Fotó: Urbán Tamás / FORTEPAN)</figcaption>
</figure>

<figure>
<img src="/images/26571010_fd74c03e417b90de4aa63be1698bc807_wm.jpg" alt="" />
<figcaption>Szikora később kilépett a Hungáriából, és megalapította az R. Gó-t, miután Fenyő Miklós nem nézte jó szemmel, hogy álnéven írt dalokat Szűcs Judith-nak. A tervek szerint az új zenekar először kávéházi zenét játszott volna, majd felmerült a punk is, de Szikora végül inkább a latin-amerikai zenék, a funky és a rock egyvelege mellett döntött, amihez Rejtő Jenő idegenlégiós regényeit idéző ruhákat vettek fel a színpadon. (Fotó: Urbán Tamás / FORTEPAN)</figcaption>
</figure>

<figure>
<img src="/images/26571008_f75514ca0669d41b242402b70456d0d5_wm.jpg" alt="" />
<figcaption>Szerettük volna rávenni Urbánt, hogy sztorizgasson a képek hátteréről, azonban egy történettel illusztrálta azt, hogy miért nem lenne annyira jó ötlet, ha ezeket elmesélné publikusan. “Egyszer az egyik zenekar dobosa késett, nem is keveset. Amikor megérkezett, a többiek nekiestek. Aztán amikor késésének okáról beszámolt, a zenekar arcáról lefagyott a felháborodás. Kiderült, hogy az egyik lánnyal volt futó viszonya a dobosnak, aminek következménye is lett (betegség). A név hallatán kiderült, hogy bizony a fél zenekarnak megvolt a csaj, így vonulhattak fotózásról orvoshoz csoportosan. Sajnos csak ilyen pikáns sztorik maradtak meg bennem, de ebből több tucat. Ezért nem forszíroznám a sztorizást” - mondta Urbán, aki konkrét együttest nem nevezett meg a történethez. A képen amúgy a Sex Action, a magyar poptörténelem legnagyobb csajozógépei. (Fotó: Urbán Tamás / FORTEPAN)</figcaption>
</figure>

<figure>
<img src="/images/26570998_e6f80a17fc46fb02967e56b8eaadef15_wm.jpg" alt="" />
<figcaption>Egészen hihetetlen, de a Karthago idén ünnepli fennállásának 40. évfordulóját, de sajnos az már nem valószínű, hogy zenekar egy 2019-es koncerten is bevállalja azokat a ruhákat, mint amelyeket Urbán képén hordanak. Külön felhívnánk a figyelmet a fiatal Takáts Tamás sminkjére és Gidófalvy Attila indokolatlan pilótasapkájára. (Fotó: Urbán Tamás / FORTEPAN)</figcaption>
</figure>

<figure>
<img src="/images/26571004_48b37ac3f8addd949b36ee049bcbea21_wm.jpg" alt="" />
<figcaption>Ha már Gidófalvy, a billentyűs még a Karthago előtt beszállt az 1978-ban újjáalakuló Beatricébe, ami új, bluesosabb hangzásra állt át, és egy ideig AC/DC-t, Deep Purple-t és Ramonest játszottak. Ez a kép azért is különleges, mert Gidófalvy mindössze egy évig játszott együtt Nagy Feróékkal, majd otthagyta a zenekart a Karthago kedvéért. (Fotó: Urbán Tamás / FORTEPAN)</figcaption>
</figure>

<figure>
<img src="/images/26571012_a411a67795a0be436d914f80deb7f4bf_wm.jpg" alt="" />
<figcaption>A Karthagónál említettük az extrém öltözködést, és ezügyben nem lehet megkerülni Lang Györgyi és Falusi Mariann párosát, a Pa-Dö-Dőt. Kétségtelenül a rendszerváltás környékének egyik legfeltűnőbb párosa voltak, akik gyakorlatilag úttörőként hozták be Magyarországra a színes vagy éppen rövidre nyírt női frizurát vagy a bő, kitűzőkkel felaggatott pólókat. Lang és Falusi később hosszú éveken át kirobbanthatatlan volt a kereskedelmi médiából, és máig aktívak. (Fotó: Urbán Tamás / FORTEPAN)</figcaption>
</figure>

<figure>
<img src="/images/26570972_da2607d8ddbb483d4e9f4395a95aeb02_wm.jpg" alt="" />
<figcaption>Az egyik legpunkabb fotót Urbán talán a Rolls Frakcióról, D. Nagy Lajos első komolyabb zenekaráról készítette. A Rolls Frakció egyik különlegessége volt, hogy egy rakás dobossal, ütőssel léptek fel, sokszor teljesen öncélú volt a zenéjük, és akkori rendszer szerint a tűrt kategóriába tartoztak. Aztán amikor megjöhetett volna a várt áttörés, és a Magyar Televízió Egymillió fontos hangjegy c. műsorában leadták az egyik koncertjük részletét, elhangzott az egyik dalukban egy olyan mondat, hogy “állva pisilek, és ülve kakálok”, ami annyira kiverte a biztosítékot a hatalomnál, hogy nem kaptak fellépési lehetőséget, később több számukat nem vehették fel stúdióban, és szép lassan feloszlottak, hogy D. Nagy átugorjon a Bikinibe Nagy Feró helyére. (Fotó: Urbán Tamás / FORTEPAN)</figcaption>
</figure>

<figure>
<img src="/images/26570970_84fa0976113ad82d254491608cf64a7f_wm.jpg" alt="" />
<figcaption>Ha már D. Nagy Lajos és a Bikini, itt egy iskolai tanórát megidéző fotó a Nagy Ferót váltó énekesről. A képről leginkább onnan lehet tudni, hogy már a rendszerváltás idején készült, hogy a táblán a “jók” között szerepel Daczi Zsolt neve is, aki már a ‘80-as évek végén csatlakozott a zenekarhoz gitárosként. (Fotó: Urbán Tamás / FORTEPAN)</figcaption>
</figure>
