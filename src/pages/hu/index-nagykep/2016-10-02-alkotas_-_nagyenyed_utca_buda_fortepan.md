---
title: "Jucika drága, hát kegyed is belép a Minőségi Ktsz-be?"
date: 2016-10-02T00:00:00.000+00:00
author: Kolozsi Ádám, Barakonyi Szabolcs (képszerkesztő)
---

Minőségi divatszalon és cukrászda a dolgozói igények kielégítésére, a telepakolt kirakatok fölött golyószaggatta falak. A Vérmezővel szemben sétálunk, másfél évvel a forradalom leverése után, közeledik a húsvét, a játékboltból mereven bámulnak a nyuszifigurák.

A Fővárosi Tanács korabeli fényképei a kora-kádári Budapest utcaképét mutatják nagy részletgazdagsággal. Semmi művészkedés, a Városrendezési és Építészeti Osztály intézkedési terveihez dokumentálták a főútvonalak épületeit. A készülő adatbázisba végül 2737 fotó került, főleg Budáról, átfogó képet nyújtva a megsebzett városarculatról. Utcabútorok, reklámtáblák, homlokzatok, igyekvő járókelők - 58 esztendővel ezelőttről.

<figure>
<img src="/images/12809684_fe11bc9230c510e17abf094a8a77d13e_wm.jpg" alt="" />
<figcaption>Magyar Jakobinusok tere, jobbra a Kék Golyó utca. Vasút Espresso és Cukrászda érkezőknek, indulóknak és sehova sem tartó sétafikálóknak, már amikor nyitva tart. Most, 1958 talán kora tavaszán, mondjuk egy délelőtt, éppen nem ez a helyzet. A rács és a kirakat sem néz ki túl biztatóan, pedig a Déli Pályaudvar környéke, ahol járunk, ekkor is forgalmas helyszín, jobbféle kínálattal. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809686_451ff0c02fc55f074380a6f6948718f6_wm.jpg" alt="" />
<figcaption>Magyar Jakobinusok tere 7. Na és a boltok. Egyhangúak vagy változatosak? A nagy átmenőforgalom akkor is jelentős kereskedelmet indukált a környéken. Fodrász, papírbolt, játékbolt, könyves, konfekció: több akkori üzlet ma is hasonló profillal, ugyanott működik - meg lehet nézni, akár ha csak Google Mapsen is. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809688_0b31192c1075825bea0f6b4c725aa7e5_wm.jpg" alt="" />
<figcaption>Magyar Jakobinusok tere - Alkotás utca sarok. Ami igazán izgalmas, hogy mennyire vegyes ezeknek az ötvenes évekbeli szolgáltatásoknak a jellege. Az itt látható rövid utcaszakaszon ott van már a Csemege állami presztízsüzlete minőséginek számító élelmiszerekkel, vagy a Vas és Edény, de a szomszédban még hagyományosabb kisipari, kiskereskedelmi egységek lavíroznak. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809694_4ce59aae6a4d7f49bf423fdb1c4bc939_wm.jpg" alt="" />
<figcaption>Alkotás utca, a Magyar Jakobinusok tere 7. Alkotás utca felőli oldala. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809734_c525e83b56a9c1e70841f1a985cc6a3e_wm.jpg" alt="" />
<figcaption>Alkotás utca 1/a, jobbra a Magyar Jakobinusok tere. Szabóságok, minőségi divatszalon - és általában véve az a maszek vagy félmaszek világ, amely valahogy túlélte a legkeményebb Rákosi-rendszert is. Az ezekben önállóként megmaradó mesteremberek zöme még egy másik korszakból származott: főként a világháború előtti kisipar nyomorgatott, időnként levegővételhez engedett emberei ők. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809732_314d53f3d3cd270da8fd0e2f684bf3a5_wm.jpg" alt="" />
<figcaption>Alkotás utca 1/a. Bár 1945 után a kiskereskedelem élénkítése miatt még tömegével adtak ki új iparengedélyeket, hamarosan fordult a széljárás. Bár szavakban a kommunisták is védték a magántulajdont, hamarosan a kicsik szintjére is elért az államosítő vashenger. A kisegzisztenciákat nem is a tíz főt foglalkoztató üzemek 1949-es állami einstandolása fenyegette annyira, mint a rákövetkező rendelet, ami már legfeljebb csak három inast engedett. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809730_78ddf87ba1c13c97201b826b1c5f72f7_wm.jpg" alt="" />
<figcaption>Alkotás utca 1/a. Még súlyosabb volt a fű alatti ellehetetlenítések hatása. Sok műhelyt simán csak lefoglaltak, de a brutális adók, a központilag szabályozott árak, az árubeszerzés állami monopolizálása (csak állami vállalattól lehetett nyersanyagot vásárolni, amit aztán vagy megtagadtak, vagy nem; a közintézmények közben nem rendelhettek “magántól”) miatt rengetegen inkább “önként” is visszaadták az iparengedélyüket. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809736_08989951f30a661d9dc746bc1bbf98ce_wm.jpg" alt="" />
<figcaption>Alkotás utca 1/a. Közülük sokan rögtön a rendszer által favorizált szövetkezetek valamelyikében folytatták az ipart. Hozták magukkal a régi kuncsaftokat, “a különbség jószerével annyi volt, hogy már nem Jucikához mentek varratni vagy Kovács úrhoz öltönyt csináltatni, hanem a Szabók Minőségi KTSZ-be”. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809696_5aa2f57802ef30230bb499b31e2630ce_wm.jpg" alt="" />
<figcaption>Alkotás utca 1/b. Miközben új iparjogosítványokat alig adtak ki, a régi, ‘45 előtti kisiparosok közül többen megtarthatták az engedélyüket. Főleg Budapesten maradt meg viszonylag sok régi mesterember. Vidéken az államosítás is durvább volt, arról nem beszélve, hogy ott tragikus módon sokszor már nem volt kit államosítani. A háború előtt a kiskereskedő, kisiparos réteg durván fele zsidó származásúakból állt, közülük vidéken nagyon kevesen maradtak meg a holokauszt után. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809702_a96d1f4c693f0f4602048906f7e5c040_wm.jpg" alt="" />
<figcaption>Alkotás utca 7/a a Déli pályaudvarról nézve, balra a Schwartzer Ferenc utca (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809724_b0a4ad9c1e7d6b98fc8adee3e086b1df_wm.jpg" alt="" />
<figcaption>Alkotás utca 9. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809728_67890cef391d1b8b0f3e53f4cf27a29b_wm.jpg" alt="" />
<figcaption>Ráth György utca - Alkotás utca sarok. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809718_c84515a32925da5a0e715db6ab6f2080_wm.jpg" alt="" />
<figcaption>Alkotás utca - Ráth György utca sarok másik oldala. Főleg néhány hagyományos kisipari szakmában engedélyezték a további működést. Cipészek, ruhajavítással foglalkozó szabók, kárpitosok, asztalosok - az ő műhelyeik láthatók ezeken a bel-budai képeken is nagyobb számban. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809700_7d7e434b6ce6d6c905d541187fbbf34b_wm.jpg" alt="" />
<figcaption>Alkotás utca 11. Alkotás mozi. Balra a Greguss utca, jobbra a Ráth György utca. Kovács György férfi szabó, és Csapilla József műköszörűs - olvasható a cégéreken. Utóbbiról “köszörű költőként” Tersánszky is megemlékezett: “A csapszék második szomszédja Csapilla József műköszörűs lakása és akkor még műhelye is volt. Csapillának egészen kitűnő versei jelentek meg a Pesti Hírlapban és más sajtószervekben is. Boldogult feleségem „Köszörűs költőnek” keresztelte el őt” - írta az ideje jelentős részét szintén a környék kocsmáiban eltöltő, legszívesebben ott harmonikázgató író. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809714_6a22ec4fc28c46a6bed5303a4c3ae439_wm.jpg" alt="" />
<figcaption>Alkotás utca 13. kapuja, jobb kéz felől a Greguss utca (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809692_151f54868c5d6ad46e1bf33f2505c60f_wm.jpg" alt="" />
<figcaption>Nagyenyed utca - Alkotás utca sarok (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809716_334afbe82af6c475b9c8146e71736805_wm.jpg" alt="" />
<figcaption>Nagyenyed utca - Alkotás utca sarok közelebbről. Hasonló maszek szféra Jugoszláviában és Lengyelországban maradt meg még főleg a szocialista blokkban. Ők értelemszerűen minőségi alternatívát jelentettek a piszkos állami boltokkal és udvariatlan eladókkal szemben. “A közgondolkozásban a maszek cipész, szabó, kereskedő megbízhatóbbnak tűnt, s voltak olyan tevékenységi körök, ahol a szigorú szabályozás ellenére a magánszektor részesedése a forgalomból magasabb volt, mint az állami vagy szövetkezeti kereskedelemé” - írja Valuch Tibor társadalomtörténész. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12809712_0eb6f6ce4cbc6cd683c75d5889dfb036_wm.jpg" alt="" />
<figcaption>Nagyenyed utca 1. Bár a maszekvilág ellen időről időre voltak azt kispolgári csökevénynek bélyegző kampányok (többek között a kékfényes Szabó László intézett kirohanásokat az úri fogyasztás káros maradványai ellen), a szocialista elit és a nómenklatúra életében is fontos szerepet játszott. Az előbb szövetkezetbe kényszerített, majd újra magánzó Rotschild Klára által vezetett Klára Szalonban sokan varrattak, Kádár Jánosnétól Koncz Zsuzsáig. Úri szabók, jó fagylaltosok máshol is siker magánpraxist tudtak vinni a Kádár-rendszerben évtizedeken át, gyerekeiknek is továbbadva aztán az ipart. Mások “úgy maradtak”, mint az a suszterbácsi, aki a mi környékünkön bütykölte a talpakat; bár már jött a későszocialista infláció, nála minden továbbra is annyi volt, mint hajdan. Nevetségesen bagatell, pár forintnyi összegeket kért el, azt mondta, szégyellt volna emelni - Isten nyugosztalja. (Fotó: Budapest Főváros Levéltára / FORTEPAN)</figcaption>
</figure>
