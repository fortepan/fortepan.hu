---
title: "Tápéi cigányok, római modellek: Vinkler László életműve a perifériáról"
date: 2018-04-29T00:00:00.000+00:00
author: Pándi Balázs, Barakonyi Szabolcs (képszerkesztő)
---

Az egyes korszakokat vizsgáló kiállításoknak rendszerint az a legfőbb tanulsága, hogy sorra kerülnek elő olyan megrendítő képek, amik – készítőikhez hasonlóan – valamiért nem kerültek be a hivatalos kánonba. A fősodron kívüli, periférikus világokban is szétnéző emberek kiváltsága így az adott képek, vagy a festők munkásságának ismerete. Vinkler László életműve annyira gazdag, sokrétű és összetett, hogy minden bizonnyal ebből a komplexitásból adódik: csak azok merülnek el benne, akiket izgat ez a sokrétű szövet, ami a festőként, íróként és művészettörténészként is maradandót alkotó művész életművét adja.

A Szabadkán született, majd Szegeden otthonra találó Vinkler kortársai közül elsők között ismerte fel a modern formák mélységét, hogy aztán egy akrobata magabiztosságával és elegenciájával mozogjon a hagyományos és a kísérleti formák között. Tanítványai és kortársai is kiemelik elméleti és technikai felkészültségét, aminek köszönhetően képes volt szinte bármilyen kor, bármelyik irányzatát hűen, a különféle technikákon keresztül bemutatni. Legteljesebben barátja, Németh László író jellemzi. „Vinkler László mindent tudott, amit manuálisan egy festőnek tudnia kell, és mindent ismert, amit egy modern embernek és gondolkodónak ismernie kell. Ismerte és őrizte a hagyományt, de nyitott volt az újítás iránt is. A hagyományőrzés és a szüntelen megújulás között kereste az egyensúlyt”. Bár a festészetének gerincét a portréművészet adta, a kísérleti törekvéseket végig közelről követte. Munkái között a posztimpresszionizmus, kubizmus, szürrealizmus, absztrakt expresszionizmus, tasizmus jegyei is keverednek.1947-ben megalapította a szegedi Tanárképző Főiskola rajz és művészettörténeti tanszékét, amit 1957-ig vezetett, majd politikai okokból csak 1972-ben kapta vissza pozícióját. Tanári pályája alatt több neves tanítvány is kikerült szárnyai alól. Fontos Sándor festő, Bakacsi Lajos festő, Tóth Attila művészettörténész vagy Szekeres Ferenc grafikus is Vinklert tekinti fő mesterének, akik az alkotás mellett tanári minőségben is tevékenyek. Élete utolsó évtizedében, keretet adva festői munkásságának, visszatért a fiatalkorában meghatározó, olaszországi és franciaországi látogatások hatásait megidéző formákhoz. Művei nagy részét a Móra Ferenc Múzeum őrzi Szegeden.

<figure>
<img src="/images/19592599_7d8d5392e6b4ce8eaf576003ba9c1f3a_wm.jpg" alt="" />
<figcaption>Vinkler László a vajdasági Szabadkán született 1912. október 1-jén. Gyerekkorának két meghatározó pillanata volt. Az egyik, amikor rajztanára eltiltotta az ábrázoló rajzolástól, és motívumsorokat festetett vele. A második pedig, amikor ügyvéd apját száműzték Szabadkáról, és a család Szegeden kötött ki. Az elhivatott Vinkler tehetségét gimnáziumi évei alatt felfedezte Glattefelder Gyula csanádi püspök, aki minden lehetséges módon támogatta, hogy a festői pályát válassza. Többek között neki is köszönhető, hogy a gimnáziumi évek után a Képzőművészeti Főiskolán folytatta tanulmányait. (Fotó: Vinkler László / FORTEPAN)</figcaption>
</figure>

<figure>
<img src="/images/19592605_2dad35d3dfe0fb900624905becb33b36_wm.jpg" alt="" />
<figcaption>Az Utolsó Vacsora, a Petőfi (korábban Somogyi)-telepi Jézus Szíve Plébániatemplom freskója, ami 1938-42 között készült. A templom maga 1936-ban épült Fábián Gáspár tervei alapján. Ebben az évben tért vissza Vinkler László Szegedre, hogy kijelölje a saját útját, és ekkor ismerkedett meg a szegedi Hősök kapujának freskóit festő Aba-Novák Vilmossal is, aki az egyik legfontosabb hatása lett. Vinkler 1935-ben Rómában töltött 8 hónapot ösztöndíjjal, így az ottani élmények, valamint Aba-Novák bíztatása miatt fogadta el a felkérést a freskó elkészítésére. (Fotó: Vinkler László / FORTEPAN)</figcaption>
</figure>

<figure>
<img src="/images/19592603_621703f19bf48360089dcc0c76b28035_wm.jpg" alt="" />
<figcaption>Műtermi fotó a Polgár (ma Gogol) utcai műteremlakásból. A jobb felső a művész nagyanyját, a szabadkai Békeffy Gyuláné, Bíró Gizellát ábrázolja, alatta a művész bátyja, a későbbi kémia professzor, Vinkler Elemér fiatalkori portréja látható. (Fotó: Vinkler László / FORTEPAN)</figcaption>
</figure>

<figure>
<img src="/images/19592597_1faada53eb7910f24406d9578426c75f_wm.jpg" alt="" />
<figcaption>A Képzőművészeti Főiskolán Karlovszky Bertalan és Glatz Oszkár volt a mestere. Ezzel párhuzamosan viszont jogot is hallgatott Budapesten. (Fotó: Vinkler László / FORTEPAN)</figcaption>
</figure>

<figure>
<img src="/images/19592601_b3293a1998dd9d43f8b879d8eee49a9b_wm.jpg" alt="" />
<figcaption>Vinkler László 1938 decemberében készült falfreskója, Az Eucharisztia, vagyis az oltáriszentség felvétele látható, a szegedi Szent Gellért Szeminárium Kápolnában. 1937-ben Vinkler Párizsban járt, ahol újabb tapasztalatok érték. Többek között itt lesz rá nagy hatással Picasso, különösen a spanyol polgárháborúból merített Guernica című képe, annak monokróm színkezelésével. Az államosítás során a kápolna tanulóteremmé lett átalakítva, és emiatt közel 40 évig nem volt látható a freskó. Az érintett falfeület egy részét vastagon átfestették, majd enyves meszelés után farácsot erősítettek a falmező íves középrészére. A freskót 1985-től 3 évig restaurálták. (Fotó: Vinkler László / FORTEPAN)</figcaption>
</figure>

<figure>
<img src="/images/19592595_7ac98016339db43a9d449db37ea3fe98_wm.jpg" alt="" />
<figcaption>(Fotó: Vinkler László / FORTEPAN)</figcaption>
</figure>

<figure>
<img src="/images/19592609_10340168fbdcd42cd2ccef1b464d181e_wm.jpg" alt="" />
<figcaption>Vinkler László ösztöndíjas társaival a Római Királyi Akadémiában 1936-ban. (Fotó: Vinkler László / FORTEPAN)</figcaption>
</figure>

<figure>
<img src="/images/19592591_d1a710c622991b9b84830a4e531960be_wm.jpg" alt="" />
<figcaption>Búza Barna szobrász és Vinkler László a Római Magyar Királyi Akadémia egyik műtermében 1936-ban. A két művész ösztöndíjjal töltött el pár hónapot Rómában. Az éremművészként is tevékeny Búza jó példa Vinkler szerteágazó, az alkotói módszereken átívelő ismerettségi körére. (Fotó: Vinkler László / FORTEPAN)</figcaption>
</figure>

<figure>
<img src="/images/19592587_c6cef7b51da6ba255b808b26e4edb0c2_wm.jpg" alt="" />
<figcaption>A képen egy fiatal cigány pár szerepel a Csongrád megyei Tápé településről, ami mára Szeged városrésze lett. A település Vinkleren és Munkácsyn kívül a magyar irodalom számára is jelentős forrás volt. Többek között Mikszáth Kálmán, Móricz Zsigmond, Ady Endre és Radnóti Miklós műveiben is feltűnik a település. Vinkler előszeretettel készített itt képeket tanulmány gyanánt későbbi festményeihez. (Fotó: Vinkler László / FORTEPAN)</figcaption>
</figure>

<figure>
<img src="/images/19592589_b2734e540f04610ac4f36d258ad57533_wm.jpg" alt="" />
<figcaption>VInkler László egy olasz modellel, szintén a Római Magyar Akadémia épületében található műteremben. (Fotó: Vinkler László / FORTEPAN)</figcaption>
</figure>

<figure>
<img src="/images/19592593_4a5134d9d5c57c097b862e2cd5ef1420_wm.jpg" alt="" />
<figcaption>„Fölvenni fonálkreszt segítségével a tengelyeket. Keresztméretet csinálsz a szemtengellyel és az arc szélességgel. A szemszögletek a tengelyen legyenek. A szemtengelyen mérni lehet az arcszélétől a belső szem szögetig és onnan további is viszont. A belső szemsarkon át fektetett egyenesre a külső szemsarkokból bocsátott merőleges nagysága megfigyelendő - megfigyelendő a szemöldökök egymáshoz való viszonya. Az orr hossza fölmérhető a pupillákon át fektetett egyenesre. Megfigyelendő az egész arc körvonala. A körvonalnak mindkét oldalon a szemektől orrtól és szájtól való távolsága - jobbra-balra összemérhető. Homlokmagasság!” – áll a portrékészítésről írt jegyzetében, amit a saját névjegykártyájára írt. (Fotó: Vinkler László / FORTEPAN)</figcaption>
</figure>

<figure>
<img src="/images/19592585_d34dea37f8547d1f76aac8058d2727f1_wm.jpg" alt="" />
<figcaption>(Fotó: Vinkler László / FORTEPAN)</figcaption>
</figure>
