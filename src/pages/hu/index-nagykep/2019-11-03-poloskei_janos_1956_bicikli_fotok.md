---
title: "Egy 9 éves srác fényképezővel járta az ’56-os Budapestet"
date: 2019-11-03T00:00:00.000+00:00
author: Kiss Eszter, Ajpek Orsi (képszerkesztő)
cover_image: /images/30173105_26bb0d73ab559ea2b6f846efa7ae3f45_wm.jpg
---

Pölöskei János kilencéves volt, amikor 1956. október 23-án kitört a forradalom. A Berzsenyi utca négyben laktak; a nyolcadik kerület szélén, de egy köpésre a forradalom egyik gócpontjától, a Köztársaság tértől. Otthon nem nagyon esett szó politikáról, bár azt tudta, hogy apja üzletét államosították, a házukban pedig ott élt az egykori tulajdonos Dálnoki Miklós Béla családja, akik szintén saját sorsukkal igazolhatták a háború utáni idők gyors és fájdalmas fordulatait (az 1944-es ideiglenes nemzeti kormány miniszterelnöke a kommunisták által teljesen félreállítva 1948-ban halt meg). Négy évvel idősebb testvére révén a szomszéd ÁVH-sokról is hallott egyet-mást: amikor bátyja az utcán letépett egy mozgalmi plakátot, valamelyik osztálytársa feljelentette és a Köztársaság téri pártház őrei elbeszélgettek vele.

Október 23-án a mamájával indult vásárolni a Rákóczi útra, ahol tüntetésbe botlottak. „Anyukám, vegyünk kenyeret, mert itt háború lesz”– mondta a kissrác, aki addig csak családi történetekből ismerhetett hasonlót, hiszen 1947-ben született. A rádióban hallott beszédek, a szállingózó hírek, a közelben zajló események izgalma teljesen magával sodorták. A pártház október 30-i ostromát egészen közelről élték át, néhány forradalmár a házukban készülődött. Egy kiskamasznak ez maga volt az addig csak könyvekben olvasott kaland, így aztán fogta a biciklijét, a papája harmincas évekbeli Primus fényképezőgépét, és az október végi-november eleji napokban bejárta Józsefvárost. Fotóin örvénylő embertömeg, hiányzó házfalak, romok és törmelék. Emlékeiben lámpavasra felakasztott ÁVH-sok az Erkel Színháznál, tankjából kilőtt orosz katona holtteste az Üllőin. „Én úgy éltem meg, mint egy háborút; egy háborút, amiről a nagyszülők és a szülők meséltek”– idézte fel a több mint hat évtizeddel ezelőtti eseményeket Pölöskei János.

A fotózás egyébként a nézelődőknél és a mamájánál sem aratott osztatlan sikert. Előbbiek elintézték egy „mit fotózol, szaladj haza, te taknyos”-felkiáltással, utóbbitól azonban fakanállal kapott, amikor fény derült a kalandra.

A forradalmi reményeknek hamar vége lett, november negyedikén hajnalban megindult a szovjet hadsereg magyarországi inváziója. Pölöskeiék egy hétig a pincében éltek, a két darab kétkilós barnakenyér, amit 23-án vettek, még kitartott. Aztán megindult az élet, konszolidálódott, úgy mondták. Az ellenforradalomnak nevezett forradalomról a családokban csak suttogva beszéltek, az osztályból ugyan hiányzott néhány gyerek, de mindenkinek jutott tejcsokoládé a svájci szeretetcsomagból.

A kilencévesen, 1956. október vége és november eleje között készített fotók évtizedekig egy könyvben lapultak. Be kellett szolgáltatni minden forradalommal kapcsolatos dokumentumot, de Pölöskei inkább eldugta őket. Évtizedek múlva, költözéskor kerültek elő a Fortepanon most látható képek.

<figure>
<img src="/images/30172785_346354fedb9dfbab7b9065cc9d748321_wm.jpg" alt="" />
<figcaption>Kilőtt tank, valahol a Józsefvárosban. (Fotó: Pölöskei János / FORTEPAN)</figcaption>
</figure>

<figure>
<img src="/images/30172795_e483a9fa6584171f67fe06c17b3e6481_wm.jpg" alt="" />
<figcaption>A Rákóczi út 74. romjai a Luther utca sarkából. Az előbb Magyar Divatcsarnok, majd az újjáépítés után 1961-ben Otthon Áruház néven megnyílt ikonikus üzlet épülete ma üresen áll. A közeli Baross téren nagy harcok folytak, [a legendás „Baross Köztársaság”](http://beszelo.c3.hu/cikkek/baross-ter-1956-0)november negyedike után még napokig nem tette le a fegyvert. Amikor aztán mégis, Pölöskei emlékei szerint a szovjetek által a téren begyűjtött fegyvereket pont olyan gúlákba halmozták, mint a levert 1848-as forradalom után. (Fotó: Pölöskei János / FORTEPAN)</figcaption>
</figure>

<figure>
<img src="/images/30172799_b06663d34694e919224ae456ba7fda80_wm.jpg" alt="" />
<figcaption>Tankok között hömpölygő tömeg a Rákóczi út és az Osvát utca sarkán október utolsó vagy november első napjaiban. A képen balra az egykori Athenaeum nyomda ma is álló épülete, a romos bérház helyén ma modern szálloda. (Fotó: Pölöskei János / FORTEPAN)</figcaption>
</figure>

<figure>
<img src="/images/30172793_f1398093adf61fa8aa1752efd8de99fa_wm.jpg" alt="" />
<figcaption>Sétálók az épülettörmelék között a Práter utca sarkából fotózva, szemben a József körút 81. romjai. Az egykori, környezetébe illeszkedő klasszikus bérház helyén ma egy hatvanas évekbeli épület áll. (Fotó: Pölöskei János / FORTEPAN)</figcaption>
</figure>

<figure>
<img src="/images/30172781_88aad8660ab31189ef6c0d8ea6cdac0c_wm.jpg" alt="" />
<figcaption>Balra a Köztársaság téri pártszékház, amelyet október 30-án a forradalmárok megostromoltak. A fotó előterében az Erkel Színház előtt ásott árkok. Az ávósok titkos pincebörtöneiről akkoriban rémhírek terjedtek. Bár Pölöskei János is emlékszik a téren hallott beazonosíthatatlan, leginkább dobogásra hasonlítható hangokra, a Kerepesi temetőig terjedő kazamatarendszer léte mindeddig városi legendának bizonyult. (Fotó: Pölöskei János / FORTEPAN)</figcaption>
</figure>

<figure>
<img src="/images/30172783_9959ff8d2c1b9430d8f06acecf109799_wm.jpg" alt="" />
<figcaption>Az Üllői út kereszteződésében álló József körút 86. is a jellegzetes Corvin-közi házak közé tartozott. 1956-os belövése után azonban lebontották, és modern lakóházat húztak fel a helyén 1959-ben. A kép valószínűleg már november 4-i szovjet intervenció után, vagyis a forradalom elbukását követően készült. (Fotó: Pölöskei János / FORTEPAN)</figcaption>
</figure>

<figure>
<img src="/images/30172787_820c22a2c2cbcdf8a1fe12662a7c37f7_wm.jpg" alt="" />
<figcaption>Kiégett villamoskocsik a József körúton, háttérben a Rákóczi tér házai. A forradalmárok sokszor barikádként használták a roncsokat. (Fotó: Pölöskei János / FORTEPAN)</figcaption>
</figure>

<figure>
<img src="/images/30172789_16931fd5d3017678ab2c9841f6df9673_wm.jpg" alt="" />
<figcaption>Rákóczi út, a Blaha Lujza tér felé nézve. A kiégett neonfeliratos ház a Huszár utca sarkán áll, a kép jobb sarkán álló épületben volt a híres Debrecen étterem. A házakban, középületekben esett károk helyrehozatala évekbe tellett. Az életekben, családokban, reményekben okozott károkat sem kibeszélni, sem helyrehozni nem lehetett. (Fotó: Pölöskei János / FORTEPAN)</figcaption>
</figure>

<figure>
<img src="/images/30172801_30df382ce5f7a1a9f24f1fb4736043ce_wm.jpg" alt="" />
<figcaption>Romok, sétálók és egy kilőtt szovjet tank a Rákóczi út és az Osvát utca sarkán, a Hauer cukrászda felől fotózva. A kilencéves kisfiúnak olyan volt ez a néhány nap, mint az addig csak családi elbeszélésekből ismert háború. (Fotó: Pölöskei János / FORTEPAN)</figcaption>
</figure>

<figure>
<img src="/images/30172803_727e2733135bb0b7e9119ce2c4905cb4_wm.jpg" alt="" />
<figcaption>A József körút és az Üllői út kereszteződése, balra a találatot kapott Corvin-házak, háttérben a Kilián-laktanya. A legsúlyosabb harcok a Corvin-közben és a közeli Kilián-laktanya körül folytak, a környékbeli házak falai ma is tele vannak lövésnyomokkal. (Fotó: Pölöskei János / FORTEPAN)</figcaption>
</figure>

A borítóképen bámészkodók a József körút és Üllői sarkán, jobbra hátul a belövést kapott, de később helyreállított egyik jellegzetes Corvin-ház.
