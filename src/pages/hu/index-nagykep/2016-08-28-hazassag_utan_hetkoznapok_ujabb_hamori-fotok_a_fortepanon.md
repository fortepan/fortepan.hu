---
title: "Házasság után hétköznapok: újabb Hámori-fotók a Fortepanon"
date: 2016-08-28T00:00:00.000+00:00
author: Kiss Eszter, Barakonyi Szabolcs (képszerkesztő)
---

Hámori Gyula (1913-1977) izgalmas, a háborút követő újrakezdés és újjáépítés levegőjében született esküvői képeiből nemrég [válogattunk](http://index.hu/fortepan/2016/07/24/hazassag_minden_idoben/). Mára az is kiderült, hogy Hámori a legendás újpesti Tizian műteremben tanulta a fotózás alapjait. Tizian egyébként nemcsak az üzlete előtt a Váci útig kígyózó, esküvői fotózásra várakozók soráról volt híres, hanem jól kiválasztott reklámszlogenjeiről is: „[Poloskának cián, fényképésznek Tizián!](http://docplayer.hu/657340-Ujpesti-helytorteneti-ertesito-a-tuzorseg-tornya-felkialtojelkent.html)” Hámori Gyuláról mindeddig nem sokat tudtunk. Néhány fejléces számla árulkodott róla, hogy műterme a Lázár utca 13-ban volt, a Fortepanhoz került fotók szerint a budapesti templomok "házi fényképészeként" dolgozott és fotózott a Kereszt, illetve a Katolikus Szó c. lapoknak. Fia, Hámori Péter most azzal egészítette ki az életrajzot, hogy az ötvenes években apja iparengedélyét bevonták és üzemi fényképész lett az Egyesült Izzóban. A kádári évek új műtermet hoztak neki: a Király utca 78-ban együtt dolgozott feleségével, Hámori-Skultéty Erzsébettel. [Hámori Gyula](http://www.hamorifoto.atw.hu/) utolsó sötétkamrája Fehérvári úti lakásán volt.

A Fortepanon egyelőre [1000 Hámori-fotó](http://fortepan.hu/?view=owner&lang=hu&name=hamori+gyula) található . Itt és most jöjjenek közülük egy zárt világ képei: túlélés és boldog esküvők után a budapesti ortodox zsidóság hétköznapjai a negyvenes évekből.

<figure>
<img src="/images/12499153_3c3e2d75ad5c3c4a5157afa076a532a3_wm.jpg" alt="" />
<figcaption>Elegáns férfiak csoportja a Kazinczy utcai ortodox zsinagóga bejárata előtt. Akár a háború előtt is készülhetett volna a kép. A zsinagóga sértetlennek látszik, bár egyes források szerint 1944 márciusa után a németek bútorraktárnak használták, kapuját és ablakait elhordták. Ami maradt, a felszabadult gettó lakói vitték el tüzelőnek (dr. Balázs Pál: Forgószélben). 1947-re sikerült újraépíteni és újraindítani a pesti ortodox intézményrendszert, működött a zsinagóga, a tanház, a rabbikar, az iskolák, az óvoda, a rituális fürdő, a kóser konyha és a [vágodák](http://regio.tk.mta.hu/index.php/regio/article/view/109). Ez sem tudta megállítani azonban a cionizmus terjedését, mely „nincs vesztenivalóm”-alapon különösen a fiatalok között erősödött fel: vállalták a Palesztinába, majd 1948 után Izraelbe való alijázás és újrakezdés kockázatát, hiszen sokszor sem családtag, sem vagyontárgy nem kötötte őket már Magyarországhoz. Vajon a képen sorfalat állók közül hányan döntöttek az alijázás mellett? (Fotó: Hámori Gyula / FORTEPAN)</figcaption>
</figure>

<figure>
<img src="/images/12499159_8102fc3b7fce2ab268b4ecf4f0ebc423_wm.jpg" alt="" />
<figcaption>Külföldi segélyek feldolgozása az Ortodox Hitközség egyik helyiségében. A túlélő zsidók csaknem mindegyike rászorult a különböző szervezetek segítségére. Ami a magyar államot illeti, a zsidótörtvényeket hatályon kívül helyezték, segélyalapot hoztak létre, de kárpótlásra vagy jóvátételre nem telt. Idővel a magyar szervek, mint például a Magyarországi Zsidó Deporáltakat Gondozó Országos Bizottság (DEGOB) is a Joint (American Jewish Joint Distribution Committee) hatáskörébe kerültek és a Joint forrásaiból fizették a segélyeket. 1948-ban a Haladás c. lap a budapesti túlélőkkel kapcsolatban azt írta, hogy „a segítés mértékében semmi különbséget nem tesznek a hazatértek között, se vallási se más tekintetben. Teljesen mindegy, hogy a hazatérőt vallási, faji, vagy politikai okból deportálták. […] Ebben a pillanatban 1500 deportáltnak adunk havonta 150 forint készpénzsegítséget, ezenkívül ruhát, orvost, gyógyszert. A felszabadulás óta 79.851 visszatért zsidót tartunk nyilván, akik valamennyien segítséget kaptak tőlünk. Az első időkben kivétel nélkül mindenki hozzánk fordult. Ma már megoszlik a segítség néhány szerv között. […] Maga a deportálás nem jogcím a segítségre. Ha a hazatérőnek anyagi helyzete nem követeli meg, akkor mi nem támogatjuk.” (Haladás, 1948. április 8.) (Fotó: Hámori Gyula / FORTEPAN)</figcaption>
</figure>

<figure>
<img src="/images/12499155_196a3419400b658050adb0672603287c_wm.jpg" alt="" />
<figcaption>Ortodox zsidó esküvő, a helyszín ismeretlen. A lakodalmi ebéd szigorú rend szerint zajlott, külön asztalnál étkeztek a nők és a férfiak. Eredetileg koldusasztalt is állítottak, ahol a környék szegényeit vendégelték meg - ez a háború utáni korszakban nyilván elvesztette jelentőségét. Az ortodox zsidóság számára a kóser étkezés alapokig meghatározó volt, visszaemlékezések szerint akár a munkaszolgálatos behívóra adott zsigeri válasz is lehetett a „[de mi lesz a koszttal?](http://www.centropa.org/node/84840)”. (Fotó: Hámori Gyula / FORTEPAN)</figcaption>
</figure>

<figure>
<img src="/images/12499157_168c0f0e4989c88a1952eded1c48cd1d_wm.jpg" alt="" />
<figcaption>Új asszony a régiek gyűrűjében. Talán holnap már ő is parókát hord. Régi ortodox zsidó szokás szerint ugyanis az egynapos feleséget az idősebb asszonyok elkísérték a mikvébe, ahol megfürdették, haját kopaszra vagy alig egy centisre vágták. Így tartották maguktól távol a testi és a lelki tisztátalanságot. Ugyanakkor egyre kevesebben voltak, akik maradéktalanul betartották a vallás előírásait, és egyre többen, akik elhagyták vallásukat. Sőt, igyekeztek titkolni származásukat, sokszor gyerekeik előtt is. (Fotó: Hámori Gyula / FORTEPAN)</figcaption>
</figure>

<figure>
<img src="/images/12499145_113915132a9af8134ba4cedc97edc105_wm.jpg" alt="" />
<figcaption>Családi otthon, valahol Erzsébetvárosban. Ezen a környéken nagyszámú ortodox zsidóság élt, hogy a szombatokon gond nélkül eljuthassanak a zsinagógába járművel való utazás vagy túl sok gyaloglás nélkül is. A fotón az idősebb asszonyokon paróka, kendő. A hajadon lány saját hajjal és fedetlen fejjel is mutatkozhatott, amíg férjhez nem ment. A legnehezebb helyzetbe pont ők, a vallási hagyományaikat megtartani akaró ortodox zsidók kerültek. Azzal, hogy a Rákosi-korszakban bevezették a szombati munkanapot, miközben az egyéni iparengedélyeket bevonták és a kisipart, kiskereskedelmet ellehetetlenítették – választásra kényszerítették őket [megélhetés és vallás között](http://beszelo.c3.hu/cikkek/a-magyarorszagi-zsidosag-migracioja-1945%E2%80%931955). Megoldást csak a szombattartó szövetkezetek jelenthettek (itt a korábbi kisiparosok és –kereskedők kaphattak munkát és a szombati nap hallgatólagosan nem volt munkanap). A lakáskérdés egyébként a háború utáni élet egyik nagy problémája volt. A kibombázottak, menekültek, visszatértek elhelyezése sok gondot okozott. A Haladás így írt erről 1948-ban: „Ha a deportált lakását kényszerű távolléte alatt másnak utalták ki, vagy akár önhatalmúlag foglalta el valaki, akkor a hazatérő zsidónak egy szobát vissza kell kapnia. Kivétel az az eset, ha a lakás csak egy szobából áll. Ebben az esetben a deportált hazatérő nem kapja vissza a lakását.” (Fotó: Hámori Gyula / FORTEPAN)</figcaption>
</figure>

<figure>
<img src="/images/12499163_acdc6db05a161b6529172d042db67391_wm.jpg" alt="" />
<figcaption>A Hanna Gyermekmenza és Napköziotthon óvódásai a Kertész utca 32-ben. A „Hanna” fogalom volt a pesti ortodox zsidóság körében, mióta 1921-ben a tizenkilenc éves Heiden Dóra (1903-1963) megalapította – átvéve a Magyarországot több év után elhagyó nemzetközi segélyszervezetek feladatait az átrajzolt határok miatt Budapestre menekült zsidó szegénygyerekek ügyében. Heiden Dóra 1927-ben férjhez ment egy rabbihoz és Amerikába költözött, de az általa létrehozott szervezet folytatta a munkát. A harmincas-negyvenes években elsősorban az ortodox hitközség nyilvános iskoláiba járó szegénygyermekek napközi gondozását, étkeztetését (rituális étkeztetés, saját konyháján), felruházását és nyaraltatását végezték. Az iskolai tanévben a Kertész utcában működött 200 körüli létszámmal, nyáron Nagymaroson, Zebegényben táboroztattak. Fenntartója a Hitközség és magánadományozók voltak, de évekig támogatója volt kisebb összegekkel a Fővárosi Közgyűlés is. (Fotó: Hámori Gyula / FORTEPAN)</figcaption>
</figure>

<figure>
<img src="/images/12499151_0ac42abcc9632c270e13980ee37b3f7f_wm.jpg" alt="" />
<figcaption>Óvodások szerepjátéka: apa, anya és a gyerekek várják a szombat bejövetelét. A kendő alatt két kerek fonott kalács, pohárban bor, így szentelték meg a péntek estét. Az ortodox zsidó életre való felkészítés bizonyára a háború előtti óvódai nevelésben is fontos szerepet kapott. Most viszont más feladatokkal is szembe kellett néznie a pedagógusoknak és a gyermekvédőknek. A gyerekek többségének egyik vagy akár mindkét szülője meghalt, ők maguk testileg és lelkileg traumatizálva indultak az életnek. Sok „apátlan-anyátlan magyar zsidó gyermeket” a koncentrációs táborokból már egyenesen Palesztinába vittek (Népszava, 1946. április 11.). (Fotó: Hámori Gyula / FORTEPAN)</figcaption>
</figure>

<figure>
<img src="/images/12570473_255fb1e4b2987ccbc29645eab6ce7f71_wm.jpg" alt="" />
<figcaption>A Magyarországra visszatért ortodox zsidó árvák nagy része a Szent Domonkos (ma Cházár András) utca 9. sz. alatti árvaházban nevelkedett. Iskolai könyvek tanúsága szerint onnan jártak be a Dob utcai elemi és polgári iskolába. Dombi Gábor zsidó kultúratörténésztől tudjuk, hogy „a náci éra alatt Wallenberg és a cionisták látták el az intézményt élelmiszerrel. A háború után a cionisták szervezték meg a gyerekek vidéki felerősítését, nyaraltatását, majd kivándorlásukat Palesztinába (a későbbi Izraelbe). Volt olyan lakója a háznak, aki csak 1956-ban jutott ki Izraelbe, mert nem volt elég erős és egészséges ahhoz, hogy 1948-ig, amíg a határok véglegesen le nem zárultak, megtegye a hosszú utat.” A képen purimspil, beöltözős színjáték óvódások előadásában, mely legtöbbször Eszter történetét idézi, többnyire jiddis nyelven. (Fotó: Hámori Gyula / FORTEPAN)</figcaption>
</figure>

<figure>
<img src="/images/12499147_63efb1897b4d225e3b8d46a777765ffe_wm.jpg" alt="" />
<figcaption>Ismét óvodások a színpadon, de a helyszín most a hitközség díszterme a Dob utca 35-ben. A Budapesti Autonóm Orthodox Hitközség „kétéves küzdelem után jöhetett létre a neológia aktív ellenállása ellenében. A küzdelmek hevességét jelzi, hogy az országgyűlésben Deák Ferenc és Jókai Mór hívta fel a figyelmet arra, hogy a lelkiismereti es vallásszabadság a zsidó vallás tradícióit őrző közösségeknek is jár, különösen, ha azok a zsidóság többségét is alkotják. 1871. november 15-én jelent meg az a rendelet, amely törvényesen lehetővé tette, hogy a zsidó orthodoxia létrehozza a maga szervezetét” - írja Dombi Gábor. A hitközség ma is álló épületét és a zsinagógát a Löffler-fivérek tervezték az 1910-es években. A Kazinczy utca felől sikátoron keresztül megközelíthető épületben kapott helyet az elemi és a polgári iskola egy része, udvarán ma is ott áll a Hámori Gyula esküvői fotóin is sokszor felbukkanó hüpe (esküvői sátor). (Fotó: Hámori Gyula / FORTEPAN)</figcaption>
</figure>

<figure>
<img src="/images/12570469_760bc3654830a03cbcac775cd71576a2_wm.jpg" alt="" />
<figcaption>A „hannás” gyerekek szüleinek nagy része valószínűleg nemrég még a vidéki, kisvárosi ortodox zsidóság számát gyarapította. Az a kevés, aki a deportálásból visszatért, inkább a több lehetőséggel kecsegtető Budapestet választotta. Így itt legalább volt lehetőség az ortodoxia újjáéledésére, míg a vidéki ortodox zsidó intézményrendszer ugyanezért teljesen ellehetetlenült. (Fotó: Hámori Gyula / FORTEPAN)</figcaption>
</figure>

<figure>
<img src="/images/12499143_38791c05f4a9eaba31a96c1153e94a6d_wm.jpg" alt="" />
<figcaption>Hámori Gyula az utolsó, viszonylagos nyugalomban eltelt évek egyikében készíthette ezt a fotót. 1948 után a magyarországi zsidóság egyre nehezebb helyzetbe került. A Rákosi-korszak egyházellenes intézkedései természetesen rájuk is vonatkoztak: eltörölték az iskolai hitoktatást, a héber nyelvű érettségit, lapjuk papírhiány miatt nem jelenhetett meg. A már említett szombati munkanap bevezetése pedig alapjaiban nehezítette meg életüket. Amikor 1950-ben rendeletben egyesítették az ortodox és neológ irányzatokat, Rákosi tulajdonképpen elérte, ami a zsidó vallási vezetőknek hosszú ideig [nem sikerül](belink:http://regio.tk.mta.hu/index.php/regio/article/view/109)t. A budapesti ortodox hitközség 1994-ig a Budapesti Izraelita Hitközség ortodox tagozataként működött. (Fotó: Hámori Gyula / FORTEPAN)</figcaption>
</figure>

Köszönet Lózsy Tamásnak, a Budapesti Autonóm Orthodox Hitközség gyűjteményvezetőjének a beszélgetésért és a dokumentumokért, Dombi Gábor zsidó kultúratörténésznek a kiegészítésekért és Hámori Péternek. Az általános áttekintéshez dr. Balázs Pál: Forgószélben. A budapesti ortodox zsidóság és iskolái (2009) c. könyvét használtuk.
