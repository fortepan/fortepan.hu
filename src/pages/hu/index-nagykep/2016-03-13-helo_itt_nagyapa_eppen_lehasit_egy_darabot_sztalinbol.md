---
title: "Héló, itt nagyapa éppen lehasít egy darabot Sztálinból"
date: 2016-03-13T00:00:00.000+00:00
author: Fortepan
---

Hány év után felejtjük el az arcokat? Felismerjük-e a szüleinket egy sosem látott képen? Én is ott lehetek egy ismeretlen szerző '56-os fotóján? A Fortepan és a Blinken OSA Archívum új projektet indított Ki Kicsoda 56-ban címmel. A feladat egyszerű: próbáljuk meg felismerni rokonainkat, vagy magunkat a forradalomban készült fotókon és filmrészleteken.

Kevés misztikusabb fotós történet kering a köztudatban, mint az '56-os fényképek ügye. Tucatszám olvashatunk elkobzott, elrejtett, megsemmisített, nyugatra csempészett vagy bírósági tárgyalásokon terhelő bizonyítékként bemutatott fotókról. Sokaknál a családi legendárium része lett apa, vagy a nagybácsi kalandos úton fennmaradt/eltűnt '56-os képeinek története. A rendszerváltás körül úgy tűnt, hogy nem is nagyon lesz mit elővenni a parketta alól, minden megsemmisült, maradnak a kusza emlékek. Aztán apránként, muzeológusok és történészek kutatásainak és sok-sok véletlennek köszönhetően mégis több ezer fotó került elő, jórészt amatőr szerzőktől. A képek egy része a Fortepanon is elérhető, több mint ezer fotót kaptunk az elmúlt években. A felvételek többségéről szinte minden tudható, ismerjük a szerzőt, a fotó helyszínét, sokszor a pontos időpontot is. Egyetlen ismeretlen részlet maradt, hogy – a Bizottság zenekarral szólva – kik ezek az emberek? Kik szerepelnek a képeken?

A Fortepan közel hatéves történetében elvétve fordult elő, hogy egy olvasó felismerte volna magát, vagy a rokonait egy fotón. Miközben több tízezer (!) személy szerepel a felvételeken. Úgy tűnhet, mintha szinte mindenre emlékeznénk, csak magunkra nem. Arra gondoltunk, hogy egy koncentrált helyzetet hozunk létre, ahol semmi mást nem kérünk Önöktől, mint hogy a résztvevőkre figyeljenek. Erről szól a Ki Kicsoda 56-ban.

Tankokról nézelődő kissrácok, ipari tanulók, kokárdás egyetemisták, suhancok és ávósok, libazsírért sorban állók, és fegyveres felkelők – 56-ban mindenki az utcán volt. Ritkábban jut eszünkbe, hogy Kós Károlytól, Kassák Lajoson, Göncz Árpádon, vagy Antall Józsefen keresztül Bibó Istvánig és Kodály Zoltánig ki mindenki szerepelhet a képeken mint járókelő, vagy alkalmi forradalmár. És még elképzelni is nehéz, hogy talán a 330, a forradalom után kivégzett ember közül is néhányan ott lehetnek a fotókon. Jórészt olyan gyári munkások, vasesztergályosok, kocsikísérők, akikről egyetlen fénykép maradt fenn – a letartóztatásuk után készült rabosító fotó.

Hogy teljesebb legyen a kép, a Blinken OSA Archívum gyűjteményéből filmrészleteket is válogattunk. Olyan snitteket, ahol – lelassítva a felvételt – egyértelműen látni az arcokat. A projekt Facebook-oldalán naponta frissülnek a mozgóképek – érdemes rápillantani. Még csak október 23-ánál járunk, épp a XX. század legszebb budapesti délutánját láthatjuk, több tucat filmrészleten, megunhatatlanul. Felismer valakit a képeken? Írja meg a [Ki kicsoda oldalra](https://www.facebook.com/kikicsoda56ban/)!

<figure>
<img src="/images/11260675_06807f7107d573982fed3a99119d2105_wm.jpg" alt="" />
<figcaption>Tüntetők az Erzsébet (Lenin) körút - Király (Majakovszkíj) utca sarkán. Csokornyakkendős hivatalnok, egyenruhás vasutas és a nézelődő pestiek. (Fotó: Pesti Srác / FORTEPAN)</figcaption>
</figure>

<figure>
<img src="/images/11260673_8a59f017c81b39057368753b9474bcb0_wm.jpg" alt="" />
<figcaption>Kissrác a ledöntött Sztálin szobor maradványán, a “Csizma tér 2”-n. Sztálin Blaha Lujza térre vontatott testét ekkorra már feldarabolták a járókelők. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260671_6948ec7e4dfa8919a8ebdaa44717a030_wm.jpg" alt="" />
<figcaption>Titkos pincék után kutató honvédek a Kossuth Lajos tér déli oldalán, a metró építkezés területén. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260669_7154ea6f2a5112443adeaacae37593ae_wm.jpg" alt="" />
<figcaption>Katasztrófa turistának öltözött férni a Fecske utcában, egy harcképtelenné tett ISU-152-es szovjet rohamlöveg társaságában. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260667_fcfa61a190cd7d41391df0c36fa6bb22_wm.jpg" alt="" />
<figcaption>Himnuszéneklés szobordöntés után. A Gellért-hegyi Felszabadulási Emlékmű "Felszabadító szovjet katona" mellékalakja kivérzett. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260665_32092a241ddaf5ba1377e412dcda4181_wm.jpg" alt="" />
<figcaption>Nézelődők a Köztársaság téren, a Pártházhoz tartozó feltételezett kazamaták keresésekor. A tömeget hangszórós rendőr próbálja visszatartani a kiásott gödörtől. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260663_e9d7def0efb6f50aeec7358cebc5f341_wm.jpg" alt="" />
<figcaption>Egy detektoros mérnök ugyanakkor, ugyanott. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260653_dd3a7f5bd30c26da376aebb648a543be_wm.jpg" alt="" />
<figcaption>Két egyetmista külsejű srác a Köztársaság tér egyik padján, a Magyar Függetlenség és a Magyar Ifjúság friss példányaival. Lehet, hogy a fotós barátai voltak? (Fotó: Nagy Gyula / FORTEPAN)</figcaption>
</figure>

<figure>
<img src="/images/11260655_bdae587d6aea3fe99cb16ee9bdcf9f25_wm.jpg" alt="" />
<figcaption>Óvóhely egy pesti bérházban. Egészen ritka felvétel, talán a szerző rokonai lakhattak a házban? (Fotó: Nagy Gyula / FORTEPAN)</figcaption>
</figure>

<figure>
<img src="/images/11260657_0d4ab9c94931cd96d983c4b336266153_wm.jpg" alt="" />
<figcaption>Ugyanakkor, ugyanott. “Május 1. A világ dolgozóinak nagy ünnepe” – különös csavart kapott plakát a háttérben. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260659_ea0243323fb56302ba6168c0de25fba3_wm.jpg" alt="" />
<figcaption>Bámészkodó felkelők a Kecskeméti utcában, háttérben a Kálvin tér. Felismeri valaki a svájcisapkás férfit? (Fotó: Nagy gyula / FORTEPAN)</figcaption>
</figure>

<figure>
<img src="/images/11260661_9d5df8cb2c21549799b4a195d5b30a9d_wm.jpg" alt="" />
<figcaption>Harmincan egy tankon az Astoriánál. A forradalom napjaiban a harckocsik és tankok alkalmi kilátópontként is szolgáltak. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260651_a089ad8288a9887c76ea8f39d8796327_wm.jpg" alt="" />
<figcaption>Svájcisapka, tornacipő – alkalmi csapat valahol a Ferencvárosban. Itt kivételesen a helyszínt sem sikerült még beazonosítani. Ön tudja esetleg? (Fotó: Nagy Gyula / FORTEPAN)</figcaption>
</figure>

<figure>
<img src="/images/11260649_e09f890524cc3ae7dc82de949291ed83_wm.jpg" alt="" />
<figcaption>A Sztálin szobor feldarabolása az Akácfa utcában. Souvenirnek jó volt. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260647_cfa6ff2351839efdfbf39500de3fc942_wm.jpg" alt="" />
<figcaption>Zöldséges a Bihari János utcában. Békés sorbanállással krumpliért egy esős november eleji napon. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260645_b408e5e5ffbf71cd33d12e18948f49a3_wm.jpg" alt="" />
<figcaption>Négyen egy puskával. Frissen jelentkezett Nemzetőrök a Szent István körúton. (Fotó: Nagy Gyula / FORTEPAN)</figcaption>
</figure>

<figure>
<img src="/images/11260643_3ba88fdf94c687e23303cd7e379b5e1f_wm.jpg" alt="" />
<figcaption>Szellem és Kenyér. Röplapolvasók a Visegrádi utcában, a háttérben egy vidékről érkezett teherkocsiról élelmiszert osztanak. (Fotó: Nagy Gyula / FORTEPAN)</figcaption>
</figure>

Az OSA Archívum 1956-os anyagairól és projektjeiről [itt](http://index.hu/tudomany/tortenelem/2016/03/10/kodold_ujra_56-ot/) olvashat bővebben.
