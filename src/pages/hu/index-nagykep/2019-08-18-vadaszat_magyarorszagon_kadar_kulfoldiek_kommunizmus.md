---
title: "Nekem minden külföldi Hanzi, és úgy is bánok velük"
date: 2019-08-18T00:00:00.000+00:00
author: Kiss Eszter, Barakonyi Szabolcs (képszerkesztő)
cover_image: /images/29103569_85c155d82ca58f2d9073ef3300267a3d_wm.jpg
---

A propaganda szerint 1945 után a sokmillió népi demokratikus vadász országa lettünk: Rákosi úri passzióból a dolgozó kisember sportjává tette a vadászatot – miközben a legfelsőbb pártvezetés elkülönített területeken lőhetett kapitális bakot, majd Kádár és társai elit vadásztársaságot alapítottak. A hétvégi, szakszervezeti munkásvadászok mellett a hatvanas évektől kezdve egyre több külföldi is Magyarországon vette be a célzóvizet, és ismerkedett meg a vadőrök sokszor sajátos vendégszeretetével.

A szenvedélyes vadász Horthy annak idején medverezervátumot álmodott Derenk község közelében a trianoni szerződéssel elvett erdélyi vadászterületek pótlására, ezért amikor a cirkuszi medvék megérkeztek, a lakóknak menniük kellett. Rákosit ugyanez a szenvedély ideológiai összeférhetetlenség miatt csak titokban, fekete Pobedája mélyén hajthatta, útban a kisajátított minisztériumi vadászterületekre, rezervátumokba, ahol térítésmentes vadászjeggyel lőtt a régi, „reakciós” vadászok útmutatásával (amit Kittenberger Kálmán, gróf Széchenyi Zsigmond vagy a kormányzó egykori fővadásza tudott, azt a nagy szovjet vadászmezőkön nem tanították).

Az ötvenes-hatvanas években sorban alakultak a munkahelyi vadásztársaságok, rendszeres program lett a hétvégi nyúlpaprikás alapanyagának sajátkezű beszerzése. A társaságalapítás a pártvezetés legfelsőbb szintjéig gyűrűzött, 1964-ben maga Kádár János kezdeményezte a zártkörű Egyetértés Vadásztársaság létrehozását. Az eredetileg tizenhat, majd hatvan főre bővült klub Gemencen, Gyulajon, Telkiben, Gyarmatpusztán, Lovasberényben és Visegrádon, az úgynevezett elsődleges vadvédelmi területeken vadászhatott. Volt külön lapjuk, a Ludas Matyi karikaturistái által rajzolt Fácán Matyi, a fegyelmezetlen pártgyerekek miatt Ifjú Nimród néven ifivadásztársaságuk és „elfekvőjük” a körből kiszorult pártnyugdíjasoknak.

A nyolcvanas években a rendszerkritika egyik formája lett a téma: Hobo 1984-es Vadászat című albuma a fennálló uralmi rend metaforájává tette. A rendszerrel együtt 1989-ben az Egyetértés is megdőlt, de 1995 óta létezik a parlamenti képviselők vadásztársasága.

[Bojár Sándor fotóiból múlt héten már válogattunk](https://index.hu/fortepan/2019/08/10/mindig_ott_kellett_lennie_ahol_a_dolgok_tortentek/) , most a magyar munkás- és a külföldi vendégvadászok kedélyes képei következnek a hatvanas évek konszolidált Magyarországáról. A cikk írása során több fotót sikerült beazonosítani a [Magyar Vadász](https://adtplus.arcanum.hu/hu/collection/NimrodMagyarVadasz/) című lap korabeli számaiban.

<figure>
<img src="/images/28957169_5d737f84e906f45c593778b08e94c661_wm.jpg" alt="" />
<figcaption>Nyugatnémet kapitalista átesik a vadász-beavatási szertartáson a debreceni Nagyerdőn, 1965 Az első önállóan elejtett vad utáni beavatás réges-régi hagyomány, a tapasztalt vadász eredetileg a vad mellé térdepeltette az újoncot, és bal vállát az akkoriban használatos elöltöltő puska töltő-vesszőjével háromszor megérintve elmondta a vadásszá fogadás szövegét. Mire a nyugatnémet vadászturizmus elérte a kádári Magyarországot, elfenekeléssé alakult a szokás, bár a három ütést Hansi is Szent Hubertus, a vadászok és a vadállomány nevében kapta. Bojár a Magyar Honvédelmi Sportszövetség (MHS) debreceni vadásztársaságának meghívására érkező külföldiekről készített képriportot a Magyar Vadásznak, ez a fotó végül nem jelent meg a szaklapban. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957165_1c7ceb3c0a855ff17b6c4ac85a4effd4_wm.jpg" alt="" />
<figcaption>Eligazítás egy vadásztársaságnak ismeretlen helyszínen, 1966 1945 után a vadászat is népidemokratizálódott: a rendszeresen (bár leginkább titokban) vadászó Rákosi „az úri világ élvezethajhászó passzióját mint nemes sportot a dolgozó kisemberek kezébe adta”. Sorra alakultak a munkahelyi, szakszervezeti, termelőszövetkezeti vadásztársaságok, ahol az ötvenes években nemcsak a vadkeresésben, hanem a tagság megválogatásában is fokozott éberségre volt szükség. „Számos olyan tag van, aki nem odavaló, félig vagy egészen kulák, a demokrácia álcázott ellensége, kapzsi és harácsoló, s a vadászatot haszonlesésből, a kisemberek elnyomásáért űzi” – írta egy szemfüles olvasó a Magyar Vadászban. A hatvanas évekre a munkásvadász-lét is konszolidálódott, rendszeres program volt, hogy a dolgozók egy-egy, munkahelyi vadászterületen ejtették el a hétvégi nyúlpaprikásra valót. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957167_7cbdecb81397d6ce37c639c50617f10a_wm.jpg" alt="" />
<figcaption>A NSZK-ból érkező vendégek őzbak vadászata a Nagyerdőn, 1965 Az elfenekelt kezdőn kívül visszajáró tagjai is voltak annak a hatfős nyugatnémet vadásztársaságnak, amelyről Bojár a vadászati szaklapnak készített fotókat. A [rövid cikkből](https://adtplus.arcanum.hu/hu/view/MagyarVadasz_1965/?query=boj%C3%A1r&pg=114&layout=s) kiderül, hogy a négynapos vadászat során az összesen 1800 darabos nagyerdei őzállományból 34 bakot lőttek ki. A hatvanas évek közepén egyre több külföldi érkezett a magyar vadászparadicsomba, így az élővad befogása és a bérvadászat, a körré épülő szolgáltatásokkal együtt jól jövedelmező iparággá vált. Az ebből származó devizabevétel a [kimutatások szerint](https://adtplus.arcanum.hu/hu/view/Fons_2006/?query=Az%20ebb%C5%91l%20sz%C3%A1rmaz%C3%B3%20devizabev%C3%A9tel%20a%20kimutat%C3%A1sok%20szerint%201983-ban%20m%C3%A1r%20meghaladta%20az&pg=16) 1983-ban már meghaladta az 50 millió dollárt. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957157_a32e5e05fab3bb39395fd4686f399f0d_wm.jpg" alt="" />
<figcaption>Terepgyakorlaton a balatonyfenyvesi vadászati iskolások, 1965 1959-ben indult meg a hároméves vadászati szakmunkásképzés Balatonfenyvesen. A vadász(vadőr)tanoncok az iskoalév öt hónapjában a Balatonnagybereki Állami Gazdaságban laktak és tanultak, hat hónapos gyakorlati képzésre pedig más-más szolgálati helyre osztották be őket. A Magyar Vadásznak készített riport idején negyven diákja volt az iskolának, közülük mindenki igyekezett rajta lenni a képen fején az iskola egyensapkájával. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957131_fff68da96191bbcfe924ad7217a1f5a7_wm.jpg" alt="" />
<figcaption>Rendszerek jöttek, rendszerek mentek, a puskát 1966-ban is a vadász vitte A vadászok létszáma a hatvanas-hetvenes évekre már nagyjából azonos volt a háború előttivel, bár a társadalmi megoszlás teljesen másként alakult. Egy 1975-ös felmérés szerint a vadászati igazolvánnyal rendelkezők 34%-a munkás, 21%-a téeszben dolgozó paraszt, 41%-a szellemi foglalkozású és 4%-a kisárutermelő volt. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957135_a7fe95dd439b8cb602ee44c2929e457d_wm.jpg" alt="" />
<figcaption>Fehérgalléros trófeamustra 1967-ben A vadászok szubjektív ítélete után az agancsokat az Országos Trófeabíráló Bizottság is értékelte súly, hossz, körméret, terpesztés szerint. Véletlen vagy sem, 1969-ben éppen Kádár János szarvasagancsai szerezték meg az országos első és harmadik helyet. Amikor két évvel később Magyarországon rendezték meg a Nemzetközi Vadászati Kiállítást, elvtársi szerénységből-diszkrécióból a vadász neve helyett már csak a vadásztársaság elnevezését szerepeltették. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957153_bef3ee51ea8ceb3c6cf279ab7605c279_wm.jpg" alt="" />
<figcaption>A balatonfenyvesi iskola leendő vadőrei, 1965 Bojárék a szünidő előtti napokban jártak ott, de az iskolát a következő évben helyhiány miatt nem indították újra. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957133_7804780c6bf7fee31f314fc9d6abb09d_wm.jpg" alt="" />
<figcaption>Herr Reichert, aki talán csak Hansi (1966) Alex Reichert, így hívják a képen szereplő mainz-i vadászt, aki a szaklapban egy évvel korábban már fotózott, a debreceni Nagyerdőbe immár rendszeresen visszatérő társaival érkezett tíznapos őzlesre. A külföldi társaságokat kalauzoló magyar vadászok nem mindig ragaszkodtak a körülményeskedő megszólításokhoz, inkább leegyszerűsítették a névproblémát. „Nekem minden külföldi Hanzi, és úgy is bánok velük. Tele vannak dohánnyal, fizessenek a szórakozásukért. Én sem leszek olcsójános akkor, amikor a vadászat eladásakor az állam sem az. Arról leszoktam, hogy elkunyeráljak bármit is Hanzitól, de már tudja, hogy valamilyen értékesebb ajándék kijár nekem”– magyarázta egyikük a nyolcvanas években. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957149_4db35cb4cb044f8a168086eddd56b495_wm.jpg" alt="" />
<figcaption>Külkereskedelmi Minisztérium vadászata Alsónémediben, 1967 A minisztériumi vadásztársaság tizenkilenc vadásza rendezett Alsónémediben körvadászatot. A három hajtás eredménye 87 nyúl, 16 fácán és egy róka volt. „A vadászok elégedetten fejezték be kora délután a hajtásokat, hisz nemcsak kompetencia jutott, hanem beadási szerződésüknek is eleget tudtak tenni m – amit erre a hétre kötöttek. A sikeres vadászatot a közös ebéd, a jó ízű nyúlpaprikás fejezte be”– írta a Magyar Vadászban megjelenő [rövid tudósítás](https://adtplus.arcanum.hu/hu/view/MagyarVadasz_1967/?query=als%C3%B3n%C3%A9medi&pg=37&layout=s). A munkahelyi vadászatokra rendszerint különbusszal érkezett a társaság, gyakran a családjukat is elhozták, ők voltak a hajtók. Bár az őket fogadó vadőr minden alkalommal figyelmeztette a rutinnal nem feltétlenül rendelkező munkásvadászokat a hajtás és a fegyverhasználat szabályaira, gyakoriak voltak a vadászbalesetek. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957161_93f3710d50c0ffb596c4ee16f875929e_wm.jpg" alt="" />
<figcaption>Mire céloznak? Olasz nő és férfi lőfegyverrel, 1965 A külföldi vadászok száma jelentősen[nőtt](https://adtplus.arcanum.hu/hu/view/MagyarVadasz_1962/?query=boj%C3%A1r&pg=47&layout=s): az 1959-1960-as idényben nyolcszázan jöttek, az 1961-1962-es időszakban már ezeregyszázan. Eleinte csak nyugatnémet vadászok, de 1962-ben olasz, osztrák, francia, belga, svéd, dán, norvég és angol vendégek is. Kádár egyébként nem volt híve a jó hangulatú, de fegyelmezetlen családi vadászatoknak – legalábbis az Egyetértés Vadásztársaságon belül. Ezért aztán idővel külön vadászatokat szerveztek a pártgyerekek és a pártfeleségek számára: megalakult az Ifjú Nimród Vadásztársaság, és kísérletet tettek a „nimródhölgyek összefogására”. Végül a láb alatt lévő nyugdíjasoktól is megtisztították az Egyetértést, őket az egymás között elfekvőként emlegetett Barátság Vadásztársaságba száműzték, [](https://adtplus.arcanum.hu/hu/view/Beszelo_2007_2/?query=%20az%20Egyet%C3%A9rt%C3%A9s-t%20%20%20%20%20%20%20%20%20%20%20%20%20%20%20%20%20%20%20%20%20%20%20%20span%20class=) (Fotó: Bojár Sándor / FORTEPAN)</figcaption>
</figure>

<figure>
<img src="/images/28957141_87cc023b89016df73f6c5001db3b332f_wm.jpg" alt="" />
<figcaption>Ez elment vadászni, ez meglőtte, ez Mercedesen hazavitte, 1965 A különlegesebb vadászélményért cserébe a külföldi vendégeknek külön is megérte a zsebükbe nyúlni. A lejmolás, a borravaló, kisebb (őzhívó síp, kés, kalapra való jelvény) és nagyobb (filmfelvevő, fegyvertárcső) ajándékok elfogadása sok helyen a vendégvadászat protokolljának része volt. „Mondja, hogyan juthatnánk másképp hozzá olyan vadászcókmókhoz, amilyeneket csak a Kettner-katalógusban látunk? Hirdetjük, hogy vadászati nagyhatalom vagyunk, aztán ilyen meg olyan a vadászati kultúránk...de próbáljon megvenni az üzletben akár egyetlen vadászos és jó holmit...nincs”– magyarázta egyikük a nyolcvanas években. A vadászatot a legfelsőbb szinten is találékonyan használták különféle üzletek megkötésére, a nyolcvanas években például a pártvezetés Mercedes-imádatának kielégítésére. Mivel a hivatalos devizakeretéből beszerzésüket nem lehetett biztosítani, meghívták a Mercedes cég vezetőit egy bérvadászatra. Annyi trófeás vadat különítettek el számukra az Egyetértés kontingenséből, hogy áruk fedezte tíz új autó árát, amelyek 1984-ben meg is érkeztek. (Fotó: Bojár Sándor / FORTEPAN) (Fotó: Bojár Sándor / FORTEPAN)</figcaption>
</figure>

<figure>
<img src="/images/28957137_2a5be1c350885896cba5de736c751cfc_wm.jpg" alt="" />
<figcaption>Vadászat a Turához közeli Boldog község határában, 1964 Az itteni, máig működő vadásztársaság 1946-ban helyiekből alakult. Közülök többen rabsicerként kezdték még a Horthy-korszakban, aztán a népi demokrácia puskát adott a kezükbe. „Rabsicer? Az egy furcsa mesterség! Lépked az ember óvatosan a határban, csöndesen, mint az árnyék, hurkot készít és várja a szerencsét. Fut a nyúl, beleugrik a hurokba, a rabsicer ránt egyet — megvan a pörköltnek való. Vagyis a rabsicer orvvadász. Puskája nincs, reménye se nagyon, hogy majd lesz. Éjszakánként a vadőrről álmodik és verejtékezik. Ez akkor volt, mikor még valamelyik Hatvány báró puskásai uralták Boldog, Nagytelek és Varsány mezőit, s az egész aszódi járást. De tíz év óta puskája van. Semmi szükség a hurokra”– mesélte egy öreg boldogi vadász, Rács Mihály [1959-ben a Népszabadságnak](https://adtplus.arcanum.hu/hu/view/Nepszabadsag_1959_01/?query=boldogi%20vad%C3%A1szt%C3%A1rsas%C3%A1g&pg=282&layout=s). (Fotó: Bojár Sándor / FORTEPAN)</figcaption>
</figure>

<figure>
<img src="/images/28957143_922b2d618250ce11692647d63b09ac31_wm.jpg" alt="" />
<figcaption>Vadászni az öreg partizánok is szigorúan csak célzóvízzel jártak, 1967 A Magyar Partizán Szövetség 1945 után az országban elsőként alapított vadásztársaságot, amelyet a spanyol polgárháborúban elesett kommunista Zalka Mátéról neveztek el. A célzóvíz vagy máshol szemvíz bevétele is ugyanúgy hozzá tartozott a vadászhagyományokhoz, mint az elfenekelés. A szocialista erkölcs és józanság nevében a Magyar Vadász többször cikkezett a vadászat előtti (faluszéli kocsmában gyülekezéskor) vagy vadászat közbeni (társak között körül járó bütykösből) szeszesitalfogyasztás társadalomra veszélyességégéről, és a termoszos forró tea vagy erdei szörp mellett kampányolt. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957159_7a0776aedf4e120047d68cf8d47dc9ff_wm.jpg" alt="" />
<figcaption>„A hivatásos vadászképző iskola növendékei az iskola formasapkájában” Ezzel a felirattal jelent meg Bojár képe a balatonfenyvesi szakiskolásokról a [Magyar Vadász 1965. májusi](https://adtplus.arcanum.hu/hu/view/MagyarVadasz_1965/?query=SZO%3D(boj%C3%A1r)%20AND%20DATE%3D(1965--)&pg=89&layout=s)címlapján. (Fotó: Bojár Sándor / FORTEPAN)</figcaption>
</figure>

<figure>
<img src="/images/28957127_c5d3bcea44c776a4ef9d17fd3c783607_wm.jpg" alt="" />
<figcaption>A Kohó- és Gépipari Minisztérium munkásvadászai Ócsán, 1965 A [Magyar Vadász beszámolója](https://adtplus.arcanum.hu/hu/view/MagyarVadasz_1965/?query=SZO%3D(boj%C3%A1r)%20AND%20DATE%3D(1965--)&pg=257&layout=s) szerint a munkahelyi Szabadság vadásztársaság november hetedikét és a népszerű vadásztárs, Csuka bácsi születésnapját ünnepelte egy kis ócsai fácán- és nyúlvadászattal, majd az iskola tornatermében nyúlpörkölttel. „Na fel a fejjel! / Fegyvert cipelsz! / Kockázat nincs,/ Mert úgyis te nyersz. [...] / A vér az égre fröccsen, / Vér a törvénykönyvben, / Vér minden időben, / Vér a mesekönyvben, / Vér a reményben, / Vér, vér, vér, véreb. / Vér, vér, vér, vér! /Még nem a te véred.” (Hobo: Az üldözés rövid, de véres. Vadászat, 1984) (Fotó: Bojár Sándor / FORTEPAN)</figcaption>
</figure>

A cikk megírásához Majtényi György tanulmányait ( [Folt a kék díványon](https://adtplus.arcanum.hu/hu/view/Beszelo_2007_2/?pg=249&layout=s) , [Nem mehet akárki vadásznak](https://adtplus.arcanum.hu/hu/view/Fons_2006/?query=r%C3%A1kosi%20vad%C3%A1szat&pg=4&layout=s) ) és Szász Imre Ez elment vadászni (Szépirodalmi, 1984) című könyvét használtuk.
