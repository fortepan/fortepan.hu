---
title: "Tüske a korom alatt – a Taurus gyár igazi arca"
date: 2016-04-04T00:00:00.000+00:00
author: Bakró-Nagy Ferenc, Barakonyi Szabolcs
---

Jávor István a nyolcvanas évek elején készített sorozatot a Kerepesi úti Taurus Gumigyárban. Képei a könnyűipar büszkeségének tartott gyár teljesen más arcát mutatják, mint amit a korabeli propaganda sugallt. Színpompás, tiszta gépsorok mellett mosolygó dolgozók helyett fáradt, megtört munkásokat láthatunk, és a gumigyártás fő alapanyagát: a legapróbb zugba is beférkőző, mindenhol jelen lévő kormot.

Schottola Ernő a nemzetközi trendekre jól ráérezve alapította meg 1882-ben az első nagyobb hazai gumiipari üzemet. A cég pár év múlva osztrák kézbe került, és Ruggyantaárugyár Rt. néven működött tovább a budapesti Kerepesi úton.

<figure>
<img src="/images/11435855_a3d11749358a46c94b215588aaa54877_wm.jpg" alt="" />
<figcaption>(Fotó: FORTEPAN)</figcaption>
</figure>

<figure>
<img src="/images/11365561_c12f5d2a418c08ce570952f1206a7bae_wm.jpg" alt="" />
<figcaption>Amikor 1913-ban bevezették a bika latin megfelelőjéből származó Taurus márkanevet, már felfutóban volt a hazai gépjárműpark. Míg a századfordulón alig 10 jármű közlekedett az országban, 1910-ben már több mint 500 „motoros hintó, keretváz, motoros társaskocsi, teherszállító automobil és motoros kerékpár” talált vevőre. Ezért a 20-as évektől saját gyártási szabadalmon alapuló autógumi gyártásába kezdtek. A jól prosperáló gyárat a világháború után, 1949-ben elérte az államosítás. (Fotó: FORTEPAN)</figcaption>
</figure>

<figure>
<img src="/images/11365543_df96c408f8e1c584a1f06e18c2871349_wm.jpg" alt="" />
<figcaption>(Fotó: FORTEPAN)</figcaption>
</figure>

<figure>
<img src="/images/11365555_1f361a047244cfbb86b9005cb1dfa057_wm.jpg" alt="" />
<figcaption>A hatvanas években a hazai iparban és kereskedelemben is összevonási hullám söpört végig, a központosítástól hatékonyabb, jobban szervezett, egyszerűbben irányított gyárakat reméltek a döntéshozók. A gumigyártást is központosították, a gyártó és értékesítő vállalatok egybeolvasztásával 1963-ban létrejött az Országos Gumiipari Vállalat. Ezt a nevet változtatták 1973-ban Taurus Gumiipari Vállalattá. (Fotó: FORTEPAN)</figcaption>
</figure>

<figure>
<img src="/images/11365553_fc0103251a052317cddbb7703258346d_wm.jpg" alt="" />
<figcaption>A cég Kerepesi úti üzemének jellegzetes téglakockás épülete mögötti hatalmas területen folyt a termelés. Több mint tízezer terméket gyártottak, főleg ipari felhasználásra. A hetvenes évek olajárrobbanására a magyar iparpolitika a széntermelés felpörgetésével válaszolt, a bányákba rengeteg gumialkatrész, ékszíj, heveder, futószalag kellett. A közúti járműgyártás is rohamosan fejlődött, oda abroncsokat, profilszalagokat, légrugókat gyártottak. (Fotó: FORTEPAN)</figcaption>
</figure>

<figure>
<img src="/images/11365547_92e45fede733a28791646538ae1ea20a_wm.jpg" alt="" />
<figcaption>Ebben az időben a Taurus egy igazi sikertörténetnek tűnt. A felfutó fejlesztések miatt nyugat-európai kooperációban gyártottak rengeteg terméket, főleg osztrák közreműködéssel. A korabeli reklámokban és a sajtóban a munkásokról egy összetartó munkáskollektíva képe rajzolódik ki, a Taurus egy olyan modern munkahelynek látszott, ahol jó a fizetés, menő dolog dolgozni. A dolgozók szívesen ajánlották barátaiknak, rokonaiknak a gyárat, ami a jó pénz mellett sok egyebet is kínált: balatoni üdülőkben pihenhettek, több helyen munkásszállás helyett a mai albérleteknek megfelelő, úgynevezett IBUSZ szobákban helyezték el a messze lakó dolgozókat. Jól szereplő kézilabda csapat, pezsgő KISZ-élet, táncklub, mintha egy mai menő startup vállalkozásról olvasnánk. Ahogy egy egykori dolgozó fogalmazott: „Életem egyik meghatározó munkahelye volt. Mind a mai napig emlegetem, soha annyi fizetésemelést, jutalmat, nyereségrészesedést nem kaptam, mint ott, pedig csak egy szürke gépírólány voltam.” (Fotó: FORTEPAN)</figcaption>
</figure>

<figure>
<img src="/images/11365557_1e771e6374eb512233a68633111f7b6a_wm.jpg" alt="" />
<figcaption>(Fotó: FORTEPAN)</figcaption>
</figure>

<figure>
<img src="/images/11365549_b800c56726011e5a8faa277826480d96_wm.jpg" alt="" />
<figcaption>A valóság azonban ennél jóval árnyaltabb képet mutatott. Amikor a 80-as évek elején Pető Iván és Pécsi Vera könyvet írt a magyar gumiipar történetéről, az összes nagyobb üzemet, gyárat meglátogatták. Pető elmondása szerint megdöbbentő volt szembesülni a valósággal. A gumigyártás egyik fő alapanyaga ugyanis a korom, ami az üzem területén mindenhol kiírthatatlanul ott volt, legyen az az étkező, folyosó, öltöző. Bár a fejlesztések miatt modern gépek is kerültek a gyárba, összhatásában a látvány a századfordulót idézte, mindenen állt az évtizedes lepucolhatatan olaj, por, korom. Pető egy Patyomkin-faluhoz hasonlította a gyárat, jellemzőnek tartva a korra, hogy még az idealizált munkásosztály kiemelt színhelye is így nézett ki. A magyar gumiipar és a gyár súlya sem volt olyan jelentős, míg mi világhírűnek hittük, a világtermelésben még a csúcson sem érte el részesedésünk az 1 %-ot, sőt a magyar iparon belül is igen szerény része volt. A vegyipar ugyan viszonylag jól fizető állásokat kínált, de ezen belül a gumiipar nem tartozott az élvonalba, bár a hóvégi fizetési borítékot vastagíthatták az egészségügyi pótlékok és túlórák. (Fotó: FORTEPAN)</figcaption>
</figure>

<figure>
<img src="/images/11365539_e8e4a308eb87fa3adecd9a6f3a5c341e_wm.jpg" alt="" />
<figcaption>(Fotó: FORTEPAN)</figcaption>
</figure>

<figure>
<img src="/images/11365533_6de64d1d6bfe4b88b46a1c1916c0fb7c_wm.jpg" alt="" />
<figcaption>A nyolcvanas évek második felétől folyamatosan szüntették meg a különféle veszteséges üzletágakat, amiket addig népgazdasági érdekre hivatkozva tartottak fenn. A szocialista nagyipar egyik büszkesége 1990-re több ezres elbocsátások után a csőd szélére került. Amikor 1996-ban a privatizáció során a Michelin vette meg a gyárat, a Kerepesi úton már csak gumiabroncsokat készítettek. 2013-ban a francia konszern alacsony árfekvésű termékeire vezette be újra a Taurus márkanevet, ám a gumiabroncsok ma már leginkább Szerbiában készülnek. (Fotó: FORTEPAN)</figcaption>
</figure>

<figure>
<img src="/images/11365535_8b5cb1a20f8681695400815cb4203dac_wm.jpg" alt="" />
<figcaption>(Fotó: FORTEPAN)</figcaption>
</figure>

<figure>
<img src="/images/11435853_393e99f0870bc87744ca1ffde25093ef_wm.jpg" alt="" />
<figcaption>Az egykori Taurus legkurrensebb lakossági cikke a gumimatrac volt, amelyből a csúcson évi egymillió darab készült, a világon minden harmadikat a cég nyíregyházi üzeme gyártott Pálma fantázianéven, hozzá külön ragasztót és foltkészletet mellékelve. A matracok ma már névtelen kínai üzemekből kerülnek a hipermarketek polcaira, pár száz forintos eldobható áruként. (Fotó: FORTEPAN)</figcaption>
</figure>
