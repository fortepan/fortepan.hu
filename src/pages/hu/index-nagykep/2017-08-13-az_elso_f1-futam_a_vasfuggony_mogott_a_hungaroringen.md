---
title: "Az első F1-futam a Vasfüggöny mögött, a Hungaroringen"
date: 2017-08-13T00:00:00.000+00:00
author: Joó Gábor, Barakonyi Szabolcs (képszerkesztő)
---

1986-ban Ecclestone elhozta a nyugatot Magyarországra, megrendezték a Forma-1-es I. Magyar Nagydíjat. Totális sikernek bizonyult, 200 ezren voltak csak vasárnap, a versenynapon. Azóta még 31 verseny volt Mogyoródon, de bő 30 éve azért kicsit más volt az egész, mint manapság.

<figure>
<img src="/images/17831954_29b64ee9dc3281ee8b73618e5cbd4a60_wm.jpg" alt="" />
<figcaption>Gridgörlök már bő 30 éve is voltak a Forma-1-ben, így a Hungaroringen is kellett lenniük. A stylist, mint látjuk, a minimálra ment, amiben valóban át lehetett vészelni az elmúlt napokhoz hasonló hőséget: 1986 augusztusa hasonlóan forró volt, mint a mostani. A lányokat természetesen a magyar ipar egyik legelnyűhetetlenebb terméke, egy Ikarus busz fuvarozta a pályára, és ne menjünk el szó nélkül a meccselő színkombináció mellett sem. Oké, ez persze az egyik szponzor miatt is lett piros-fehér. (Fotó: Urbán Tamás / Index)</figcaption>
</figure>

<figure>
<img src="/images/17831970_4580ca270a129b726e4ae4b184aa9bc0_wm.jpg" alt="" />
<figcaption>Megismerik ezt a középkorú úriembert? Ő bizony maga a Forma-1 (volt) ura és irányítója, Bernie Ecclestone. Akkor sem látszott rajta a kor, 86-ban már 56. születésnapjához közelített. És nagyban dolgozott azon, hogy a Forma-1-ből a világ egyik legnagyobb brendjét csinálja: ezért is találta ki a Magyar Nagydíjat, az első versenyt a Vasfüggöny mögött, azaz a világ szocialista részén. Annyira telitalálatnak bizonyult, hogy még 2017-ben is világsiker, sőt, ha minden igaz, legalább 2026-ig az is marad. Addig van ugyanis szerződése a Hungaroringnek az F1-gyel, és ezt a megállapodást még Bernie kötötte, tavaly. (Fotó: Urbán Tamás / Index)</figcaption>
</figure>

<figure>
<img src="/images/17831966_dc1444553910f4c69cef638e3658bd25_wm.jpg" alt="" />
<figcaption>Régi szép idők, amikor még a pályán belül lehetett parkolni a Hungaroringen. Ma már a sajtó, de a csapattagok sem mehetnek fel saját kocsival, a pálya aljában van egy óriási terület a kocsiknak, ahonnan kisbuszokkal fuvarozzak fel az embereket a paddockig, azaz a boxutca mögé, ahol az istállók felállítják hatalmas mobilépületeiket. (Fotó: Urbán Tamás / Index)</figcaption>
</figure>

<figure>
<img src="/images/17831986_09de9dc25cf27248a2b7b77ef33f3080_wm.jpg" alt="" />
<figcaption>A háromszoros világbajnok Jackie Stewart az egyszeres világbajnok Keke Rosbergnek magyaráz. A finn - Nico Rosberg apja - McLarennel indult az I. Magyar Nagydíjon. Ötödiknek kvalifikált, de a 34. körben autóhiba miatt kiállt. Stewart még ma is magyaráz, gyakran feltűnik versenyeken, Rosberg viszont csak a tavalyi abu-dzabi futamra ment el, ahol a fia megnyerte a világbajnokságot. (Fotó: Urbán Tamás / Index)</figcaption>
</figure>

<figure>
<img src="/images/17831982_1a06a065b48ef1a033a7dd69de322431_wm.jpg" alt="" />
<figcaption>Az F1 bajusza, azaz Nigel Mansell a Williams-boxban figyeli az eseményeket mérnökei és szerelői között. Ő a negyedik helyről indult, és harmadik lett. Az első versenyünk még nem róla szólt, de a második, 1987-ben már igen, akkor esett le az egyik kerekéről az a bizonyos anyacsavar, ami miatt fel kellett adnia a vezető helyet. A balos forduló neve így épp 30 éve Mansell-kanyar. 1989-ben aztán Ferrarival győzött a Hungaroringen. (Fotó: Urbán Tamás / Index)</figcaption>
</figure>

<figure>
<img src="/images/17831978_4e615cace894f21b3df63217d719ae41_wm.jpg" alt="" />
<figcaption>Az egyik Ferrari műszerfala, digitális! Kissé egyszerűbb, mint a mostaniaké, mondjuk azoknak már műszerfaluk sincs, minden a kormányon van. Ezen a kormányon, ami ott hever a műszerfal fölött, egyetlen gomb sem volt, csak irányváltásra volt jó. Ott jobbra lent az a kis fekete kar, na az a sebességváltó. Régen minden sokkal egyszerűbb volt. (Fotó: Urbán Tamás / Index)</figcaption>
</figure>

<figure>
<img src="/images/17831980_0ec2a117973328b46e3cbfceb0a163ea_wm.jpg" alt="" />
<figcaption>Senna fekete Lotusára mindenki emlékszik, de ki volt a csapattársa? Egy skót srác, Johnny Dumfries, azaz John Colum Crichton-Stuart márki, egy brit nemesi család sarja. Ha valaki, akkor ő tényleg nem a pénzért csinálta, és bár nem váltotta meg az F1-et, két évvel az első hungaroringi futam után megnyerte a Le Mans-i 24 órást. A 86-os Magyar GP-n nyolcadikként rajtolt, ötödik lett, két pontot szerzett. (Fotó: Urbán Tamás / Index)</figcaption>
</figure>

<figure>
<img src="/images/17831958_ef9756423dea99db4509f69ef3d32d90_wm.jpg" alt="" />
<figcaption>Tűzoltóság a Hungaroringen. Ebben a korszakban Ecclestone már keményen ráment a biztonságra, de szerencsére nagyobb dolguk nem akadtak a mentőalakulatoknak, még ha Patrese Brabhamjével akadt is egy kis dolguk a futamon. (Fotó: Urbán Tamás / Index)</figcaption>
</figure>

<figure>
<img src="/images/17831972_11c376bb18f083bb45d76954f24d5e8c_wm.jpg" alt="" />
<figcaption>Egy újabb felejthetetlen arc, rengeteg hajjal: Gerhard Berger, a Benetton osztrák tehetsége. 26 éves volt, pár hónappal később nyerte első F1-versenyét, Mexikóban. A Hungaroringen sosem volt igazán szerencséje, egyszer sem győzött itt, a nyitóversenyünkön sem ért célba. (Fotó: Urbán Tamás / Index)</figcaption>
</figure>

<figure>
<img src="/images/17831968_fa92c94218936ddb0e7c34e6ca0f2ad8_wm.jpg" alt="" />
<figcaption>Víz már akkor is kellett, de a lajtoskocsi jobb kilátóhely volt bármelyik tribünnél. A legszerencsésebbek foglalhattak rajta helyet, hiszen jobban lehetett látni, mint a Paddock Clubból, és a dresszkód is sokkal lazább volt. (Fotó: Urbán Tamás / Index)</figcaption>
</figure>

<figure>
<img src="/images/17831976_ced8678d043900645ba927e786b70bc9_wm.jpg" alt="" />
<figcaption>Újabb régi ismerős, Ricciardo Patrese. Brabhammel indult, de az egyik kerékvetőre felakadva fejezte be a futamot, nagyon nagyon korán. Később a Williamsszel volt tuti győztesnek tűnő futama, de kicsúszott az élről, úgyhogy nálunk sosem nyert. De nagyon szeretett ide járni. (Fotó: Urbán Tamás / Index)</figcaption>
</figure>

<figure>
<img src="/images/17831974_f88d93bd192447ff6d3300c10e818835_wm.jpg" alt="" />
<figcaption>Ayrton Senna, a Hungaroringen ő indult elsőként a pole pozícióból. A futamon második lett, miután Nelson Piquet egy zseniális manőverrel megelőzte. Később háromszor győzött a magyar F1-pályán, az egyik legnagyobb mestere lett a Hungaroringnek. (Fotó: Urbán Tamás / Index)</figcaption>
</figure>

<figure>
<img src="/images/17831962_3d2c21273273e45fa5100efbff2f0bcb_wm.jpg" alt="" />
<figcaption>Mansellről már szóltunk, többször is volt főszereplő, de leginkább talán 1992-ben, amikor pedig nem is ő győzött, hanem Senna: az angol nálunk biztosította be első és egyetlen világbajnoki címét. (Fotó: Urbán Tamás / Index)</figcaption>
</figure>

<figure>
<img src="/images/17831984_6fb6dfabf1f22c53b926fc2694c952dc_wm.jpg" alt="" />
<figcaption>Alain Prost 51-szer nyert az F1-ben, de a Hungaroringen soha. Nem volt itt szerencséje, de a 88-as versenye Sennával klasszikus: a hajrában nagy nehezen megelőzte a brazilt az első helyért, de egy kanyar múlva el is veszítette azt. 86-ban harmadikként startolt, de a 23. körben feladta műszaki hibával. (Fotó: Urbán Tamás / Index)</figcaption>
</figure>

<figure>
<img src="/images/17831960_3697e6d46b09d775ce8f91243df5a1a3_wm.jpg" alt="" />
<figcaption>Mansell közvetlenül a rajt előtt. Jellegzetes volt a tűzálló fejvédője, csak a legfontosabb érzékszerveit hagyta szabadon. (Fotó: Urbán Tamás / Index)</figcaption>
</figure>

<figure>
<img src="/images/17831956_c1be6d554157bb15b50f2a521bd5c801_wm.jpg" alt="" />
<figcaption>Presszcenter 1986. Kicsit kevesebben voltak, kicsit kevesebb volt a tévé is. (Fotó: Urbán Tamás / Index)</figcaption>
</figure>

<figure>
<img src="/images/17831952_c016aabade117af58db35fead24a720d_wm.jpg" alt="" />
<figcaption>Stefan Johansson az a szőke svéd ott a Ferrarija mellett. Az egyik legismertebb név, aki sosem nyert a Forma-1-ben, pedig nagyon sokszor indult, és mint látjuk, menő csapatnál is versenyzett. (Fotó: Urbán Tamás / Index)</figcaption>
</figure>

<figure>
<img src="/images/18046009_fc890008b359c064ab21582cffa32bc9_wm.jpg" alt="" />
<figcaption>Nelson Piquet a Hungaroring első győztese lett, miután az F1-történet egyik legnagyobb manőverével, kívülről előzte Ayrton Sennát az első helyért. Annyira feküdt neki a magyar pálya, hogy a második nagydíjunkat is ő nyerte meg, 87-ben. Abban a szezonban a világbajnokságot is megszerezte, háromszoros bajnokként vonult vissza 1991 végén. Ma két fia versenyzői karrierjét egyengeti, és bizniszeit intézi. (Fotó: Urbán Tamás / FORTEPAN)</figcaption>
</figure>

<figure>
<img src="/images/17831948_13ba3daa993ed8f518b68605833b0d70_wm.jpg" alt="" />
<figcaption>Mansell egy rosszabb pillanatában, de most beszéljünk inkább a mellette álló Jonathan Palmerről. Az F1 egyik legtehetségtelenebb olyan figurája volt, aki éveken át indult a sorozatban. Napjainkban a fia, Jolyon Palmer kezdi betölteni ezt a szerepet a Forma-1-ben, bár a srác azért valamivel ügyesebb nála. Az idősebb Palmer egyébként remek orvos, már az is, hogy van polgári foglalkozása, mutatja, hogy nem a Forma-1-re termett. 24.-nek kvalifikált 86-ban, hét másodpercre Sennától. De két másodperccel verte Huub Rothengattert és néggyel Allan Berget, akik tényleg csak párfutamos versenyzők voltak. (Fotó: Urbán Tamás / Index)</figcaption>
</figure>

<figure>
<img src="/images/17831964_abb8a3af4cd3ab2ecaa6edc2545a63c3_wm.jpg" alt="" />
<figcaption>A 86-os Williams-Honda a mezőny legjobb autója volt, és már külsőre is majdnem teljesen olyan, mint a mostani gépek. A képen a Red 5, azaz Mansell és a Piros 5-ös autója látható. (Fotó: Urbán Tamás / Index)</figcaption>
</figure>

<figure>
<img src="/images/17831950_ce31af2c79e34cb6f61ff0a527dc10d3_wm.jpg" alt="" />
<figcaption>Ime a biztonsági kocsi, azaz a Safety Car, itt épp zárja a pályát a piros zászlóval. Akkoriban még BMW volt, ma már Mercedes. A háttérben a 200 ezres közönség egy része. Csak a versenynapon voltak ennyien, ez megdönthetetlen örökrekordnak tűnik. (Fotó: Urbán Tamás / Index)</figcaption>
</figure>
