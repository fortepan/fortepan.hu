---
title: "Tahi Tóth László 50 éve nem tud leérettségizni"
date: 2016-07-31T00:00:00.000+00:00
author: Libor Anita, Barakonyi Szabolcs (képszerkesztő)
---

Ha diák vagy, ne tanulj, vígan élj és ne búsulj! Ha tanulsz is, ne sokat, ölelgesd a lányokat! - szólt a dal az Aranysárkányban, 1966-ban. Kosztolányi Dezső regényéből Ranódy László készített filmet, a forgatáson az a Hunyady József fotózott, akinek képeit nemrég fedezték fel egy budakeszi padlás mélyén.

Hunyady József fotóinak szinte mesébe illő történetét nemrég írtuk meg itt az Indexen: egy fiatal pár házat vásárolt Budakeszin, majd amikor a régi lakóktól megörökölt holmikat selejtezték, a padláson rengeteg a hatvanas évekből származó negatívra bukkantak. Az egészet a Fortepannak adományozták, akik azóta is folyamatosan dolgozzák fel az anyagot. Legutóbb a művészportrékból mutattunk párat, most egy filmforgatás fotóit gyűjtöttük egybe.

<figure>
<img src="/images/12023217_dc95268d6d126c0f1b12ad6cb500661f_wm.jpg" alt="" />
<figcaption>Hunyady József pályája egészen érdekes ívet ír le: kántortanítóként kezdte, majd újságíró és író lett belőle, ifjúsági regényei különösen népszerűek voltak. De közben fotózással is foglalkozott: íróként elsősorban írókat fotózott, de itt például egy híres író híres könyvéből készült híres film forgatásán készített képeket. (Fotó: Hunyady József / FORTEPAN)</figcaption>
</figure>

<figure>
<img src="/images/12023221_4fb8ee2dcc0cc669b9a5af500d33c4be_wm.jpg" alt="" />
<figcaption>Ranódy László, a Lúdas Matyi és a Légy jó mindhalálig rendezője 1966-ban filmesítette meg Kosztolányi Dezső Aranysárkányát, ami nagyon sok szempontból az előző filmje, a szintén Kosztolányiból készült Pacsirta folytatásának tekinthető. (Fotó: Hunyady József / FORTEPAN)</figcaption>
</figure>

<figure>
<img src="/images/12023213_e52cffb90990d06f9633ff3350a1f146_wm.jpg" alt="" />
<figcaption>A történet egy középiskolai tanárról (Mensáros László) szól, aki egyszerre küzd a végzős osztályával és kamasz lányával: a tizenéves fiatalokat huszonéves magyar színészek alakították, a lányt a 24 éves Béres Ilona, a bukott diákot a 22 éves Tahi Tóth László. (Fotó: Hunyady József / FORTEPAN)</figcaption>
</figure>

<figure>
<img src="/images/12023209_ae6718e5165e61fe612d57a9668bc4b8_wm.jpg" alt="" />
<figcaption>A történet Sárszegen játszódik, de a rendezőnek annyira meghatározó volt a Baján töltött gyerekkora, ahol ezeket a regényeket először olvasta, hogy oda helyezte át a kisvárosi történeteit. Előző filmjét, a Pacsirtát is Baján forgatta, a film sztárjai, Páger Antal, Tolnay Klári, Latinovits Zoltán a Duna szállóban laktak, amit a tiszteletükre Pacsirta szállóra kereszteltek át. A képen Tompa Sándor, becenevén Pufi, ad autogramot a statisztáknak. (Fotó: Hunyady József / FORTEPAN)</figcaption>
</figure>

<figure>
<img src="/images/12023215_687f1f923b0b9164c13fd43d4a70c2b1_wm.jpg" alt="" />
<figcaption>Latinovits Zoltán az Aranysárkányból sem maradhatott ki, de érdekes, hogy az akkor 35 éves, legjobb formájában lévő színész egy lerobbant öreg tanárt, Fórist alakította. Latinovits jellegzetes kalapot, napszemüveget és szakállt viselt a forgatás alatt, egyáltalán nem így nézett ki, mint ezen a képen. (Fotó: Hunyady József / FORTEPAN)</figcaption>
</figure>

<figure>
<img src="/images/12023205_f07e2eae16c57c216064b26b6ac26572_wm.jpg" alt="" />
<figcaption>A film nemcsak helyszínében kötődik a másik Kosztolányi-filmhez, a Pacsirtához, de több jelenetben is utalnak az előzményfilmre, a vonatállomáson Páger Antal és Tolnay Klári is cameóztak egyet. Ezen a képen talán azt egyezteti a stáb, hogyan lehet ezt majd a másik filmbe illeszteni. (Fotó: Hunyady József / FORTEPAN)</figcaption>
</figure>

<figure>
<img src="/images/12023225_64b48bf7f98078cc8dacf476181623c4_wm.jpg" alt="" />
<figcaption>Ranódy Lászlót a visszaemlékezések alapján mindenki szerette. Azt írták róla, hogy sose hangoskodott, mindenkinek előre köszönt, és bocsánatot kért, ha kritikai véleményt fogalmazott meg valakivel szemben. (Fotó: Hunyady József / FORTEPAN)</figcaption>
</figure>

<figure>
<img src="/images/12023211_be889da8ec05da4624e41193ea050891_wm.jpg" alt="" />
<figcaption>Balra Latinovits Zoltán, kalapban, szemüvegben és szakállban, középen a főszerepet játszó Mensáros László, valamint jobbra Gózon Gyula, amint a címadó aranyszínű sárkányt nézik a film első jeleneteiben. A tanár úr ugyanis a sárkány segítségével tanítja a gyerekeknek az elektromosságot, azaz, hogy az ugyanaz, mint az istennyila. (Fotó: Hunyady József / FORTEPAN)</figcaption>
</figure>

<figure>
<img src="/images/12023207_6e157522bf3582d94172b55aaf2ee0cb_wm.jpg" alt="" />
<figcaption>A film egyébként egy pisztolylövéssel kezdődik: egy startpisztoly dördül el, a bukott diák, akit Tahi Tóth László alakít, ugyanis egy atléta, és épp egy futóversenyt látunk. Nem akarjuk lelőni a film befejezését, de annyit elárulunk, hogy pisztoly és istennyila, azaz villámlás is van benne. (Fotó: Hunyady József / FORTEPAN)</figcaption>
</figure>

<figure>
<img src="/images/12023219_4210e428293be3374e70971cec53af9c_wm.jpg" alt="" />
<figcaption>Ranódy László az Aranysárkány után is híres magyar regényeket adaptált: harmadik Kosztolányi-filmje, az Esti Kornél sajnos sosem készült el, de a Kínai kancsó és Fürdés, és A kulcs is Kosztolányi-írások nyomán készült, és szintén Ranódy rendezte az Árvácska híres filmváltozatát Czinkóczi Zsuzsi főszereplésével. (Fotó: Hunyady József / FORTEPAN)</figcaption>
</figure>
