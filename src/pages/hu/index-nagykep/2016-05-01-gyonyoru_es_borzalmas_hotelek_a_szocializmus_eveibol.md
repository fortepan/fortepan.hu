---
title: "Gyönyörű és borzalmas hotelek a szocializmus éveiből"
date: 2016-05-01T00:00:00.000+00:00
author: Zubreczki Dávid, Barakonyi Szabolcs
---

A két világháború közt volt a magyar turizmus fénykora, tele volt az ország szállodákkal, a szállodák meg emberekkel. Aztán jött a háború, lezárult a vasfüggöny, és a többségnek elment a kedve az utazgatástól. Nem véletlen, hogy egészen a hatvanas évekig (addig még a szocialista országok közt is vízumkényszer volt) nem nagyon épültek új szállodák. Akkor viszont szépen lassan kitárult a világ és felpörögtek a fejlesztések. Ebben, az akkor aranykornak tűnő világban készültek Bauer Sándor fényképei a szocialista szállodák világáról.

<figure>
<img src="/images/11608453_53e144a520279fe958b173e63f7ab260_wm.jpg" alt="" />
<figcaption>Mintha egy formatervezési kiállítás egyik pavilonjánál járnánk: virágcsokor, hófehér telefon és egy lekerekített tükör. Ám ami a mai ember tekintetét egyből megragadja, az hordozható, citromsárga televíziókészülék, kihúzható antennával. A nyaraláson is szurkolhatott a vendég a vb-n játszó magyaroknak. Vagy bármilyen más csapatnak, hiszen az ilyen szállók vendégkörének jelentős része külföldi volt. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608451_5beeddf11f3f5127ceb9fd26eb7c165d_wm.jpg" alt="" />
<figcaption>A szállodaépítési lázban minden nagyobb város kapott saját hotelt - a legtöbb egy kaptafára készült. Szinte csak a hosszát és a magasságát változtatták az építőelemes épületeknek. Ez itt a Hotel Veszprém, mely alig egy féléve, kétcsillagos szállodaként zárt be. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608449_3a78eb4eae73b65719032c67e839a313_wm.jpg" alt="" />
<figcaption>Ha csak a bútorokat nézzük, akár egy kilencvenes évek végi kollégiumban, vagy egy nyolcvanas évek végi vállalati üdülőben is járhatnánk. Pedig a recepciós pult felett nagy betűk hirdetik: valutabeváltás / geldweschsel / change! Nagy szükség volt ugyanis a nyugati turisták dollárjára, márkájára. Úgyhogy szocializmus ide, dolgozó nép oda, nem véletlenül van kiírva angolul az ajtó fölé, hogy drink bar. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608433_b7f7d90d9bb754bfe981dfe9ccda9d99_wm.jpg" alt="" />
<figcaption>Bár hivatalosan a modern volt a menő - minden új szálló ebben a stílusban épült és a berendezését is ehhez igazították -, azért voltak akiknek a békebeli hangulat jobban bejött. Talán mert nyolcvanas években a külföldi vendégek egy jó része nem is volt igazán külföldi. Akár nagypolgári lakás is lehetne, ha nem lenne ilyen szellős, és ilyen sterilen szimmetrikus. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608435_2db3d911c1097b0bd2c53bd99be8d429_wm.jpg" alt="" />
<figcaption>A 60-as, 70-es, 80-as évek idején épült számos hotel hibája, hogy rendkívül merev a szerkezetük. Mára megváltoztak az igények, az vendégeknek más méretű terekre lenne szükségük, de a házgyári elemekből épült szállodák falait nem lehet elmozgatni. Így egy darabig, csak veszítik a csillagaikat, amíg a végén arra a sorsra juthatnak, mint a [Volga Szálló](http://index.hu/urbanista/2012/04/03/itt_a_vege_fuss_el_vele_a_volga_szallo_eltunt_a_tormelekkupac_alatt/). (Fotó: Bauer Sándor / FORTEPAN)</figcaption>
</figure>

<figure>
<img src="/images/11608437_71b8c460b9efc1d28994db0b2f0e1032_wm.jpg" alt="" />
<figcaption>A feliratok alapján akár külföldön is járhatnánk, csak az egyik magyar nyelvű prospektus utal arra, hogy egy itthoni szállodában készülhetett a kép. De vajon melyikben? Aki tudja, árulja el, a palackmintás, áttört válaszfal talán segít. (FRISSÍTVE: Mint azt Szilvia megírta nekünk, a kép a budapesti Feneketlen-tó melletti Sport Szállóban készült, mely ma is hotelként üzemel Danubius Hotel Flamenco néven.) (Fotó: Bauer Sándor / FORTEPAN)</figcaption>
</figure>

<figure>
<img src="/images/11608439_5f98d3f564eee99f2cf27e7c31994bb6_wm.jpg" alt="" />
<figcaption>"Sok mindennel akkoriban találkoztunk először." - emlékszik vissza a hetvenes évekre egy ötcsillagos szocialista szálloda alkalmazottja Kordos Szabolcs [Luxushotel, Hungary](http://bookline.hu/product/home.action?_v=Kordos_Szabolcs_Luxushotel_Hungary_A_budapesti_szallodak_legfeltettebb_titkai&id=110409&type=22) című könyvében. "A jéggépet még filmekből sem ismertük, de gyorsan megtanultuk, hogy egy amerikai számára jég nélkül nem élet az élet. Új volt a csigavilla és az amerikai gyártmányú kávégép, sőt a vendégek is: soha nem találkoztunk olyan emberrel, aki képes ilyen – számunkra – horribilis összegeket kifizetni egy szállodai szobáért. Akkoriban két banán is kincsnek számított, mi pedig kilószámra hordtuk fel a déligyümölcsöket a szobákba. Olyan újságokat lapozgathattunk nap mint nap, amelyeket a belügy finoman szólva sem ajánlott a lakosság figyelmébe. Néhány vendég szándékosan ottfelejtette a paplan alatt a német, angol és francia folyóiratokat, hogy a vasfüggöny mögött is értesüljünk a világ dolgairól. Mi napi nyolc órát Nyugaton töltöttünk, ezért sokkal vidámabbak és tájékozottabbak voltunk, mint az ország nagy része." (Fotó: Bauer Sándor / FORTEPAN)</figcaption>
</figure>

<figure>
<img src="/images/11608441_7803eaa75b6097542d9983d4804bf5de_wm.jpg" alt="" />
<figcaption>A balatoni nyaralás fellendülése már a 40-es években elkezdődött a szakszervezeti üdültetés beindulásával. Persze az igazi bumm itt is csak a 60-as évekkel jött el. akkor több nívós szálloda is épült a környéken: a Marina, a Helikon, vagy épp ez, az Auróra Almádiban. Ma már gyakorlatilag nincs igazán kiemelkedő minőségű balatoni szálloda ilyen kapacitással. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608443_8ec07b51f00e66f6400f99f5b6901def_wm.jpg" alt="" />
<figcaption>"Ha komoly keleti vendég érkezett, akkor a dollárboltot, ahol nyugati termékeket, például csokoládét, kólát meg whiskyt lehetett venni, villámgyorsan átalakították a hungarikumok házává. Lekerültek a polcokról a dollárjelek meg a bourbonok, a helyükre szalámirudakat, Globus konzerveket és tokaji borokat tettek. Rubelért. Aztán, amint a szovjet vezető kitette a lábát a szállodából, helyreállt a rend és a virágzó dollárüzlet" - meséli egy ott dolgozó Kordos Szabolcs már idézett könyvében. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608445_623cc668d08215315673f14e5569a8ef_wm.jpg" alt="" />
<figcaption>A dollár, a márka nagy kincs volt akkoriban: nem lehetett csak úgy beváltani pénzt. A hatóságok rajta is tartották a szemüket a hoteleken. Előfordult, hogy a vendég valutával fizetett, az alkalmazott forintról töltötte ki a számlát, azután feltöltötte a kasszát a saját pénztárcájából. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608431_83b910f93cb2c58ee166152fd4e52415_wm.jpg" alt="" />
<figcaption>Persze akkor sem csak luxusszállodákból állt az ország - sőt. Az olcsó szállások is széles skálán mozogtak. Bár itt sem a kilátás, sem a berendezés, sem az elrendezés nem valami fényes, mégis tiszta, rendes, rendezett a szoba. Ez is sokat ért azért! (Fotó: Bauer Sándor / FORTEPAN)</figcaption>
</figure>

<figure>
<img src="/images/11608429_084369ba7b752cc3015e2842b74e4544_wm.jpg" alt="" />
<figcaption>Beindult a Velencei-tó környékének fejlesztése is. Ez itt a vadonatúj Touring Hotel Gárdonyban. A terep még rendezetlen körülötte, viszont az épület csillog villog. Ma már gyönyörű, nagyra nőtt nyárfák veszik körbe, csak épp az épület kopott meg, de nagyon. Még a bordó szín is eltűnt a homlokzatáról. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608427_88adcfbdce59a92bb62f1648a2e898e4_wm.jpg" alt="" />
<figcaption>Legnagyobb kedvencem a korszak hotelei közül a keszthelyi Helikon. A számtalan szellemes megoldással gazdagított épületben a kedvencem, hogy Tolnay Lajos milyen ügyesen csinált saját partszakaszt a vendégeknek, anélkül, hogy elvette volna a Balaton-partot másoktól. Az első szintről egy kis híd vezet egy mesterséges szigetre, ahol csak és kizárólag a szállóvendégek sütkérezhetnek. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608425_11a31382a02399836de05f768eda828a_wm.jpg" alt="" />
<figcaption>Épül a Hotel Duna Intercontinental, melyet 1969-ben adtak át. Ez volt az első fecske a pesti parton, amit a Fórum és az Atrium-Hyat követett. A budapestiek valószínűleg soha nem bocsájtják meg Fintának, hogy ilyen csúnyán elvette tőlük a Dunát. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608423_da06a5c59680e388e14af2eb70168331_wm.jpg" alt="" />
<figcaption>Egy recepció rengeteg zászlóval. Igazi nyíltság: legalább annyi szocialista országból érkezett vendég ebbe a hotelbe , mint ahány kapitalistából. Persze épp ezért remek helyek voltak ezek a gyanús elemek megfigyelésére. Nem csak a személyzetben voltak ügynökök, de "belügyes hárem" is létezett. Bár a prostituáltak ki voltak tiltva a hotelekből, voltak, akikkel kivételt tettek - őket ugyanis épp a hatóság helyezte el a szállodákban. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608421_fec24c2fb7f564de03d0ded31ebd7e34_wm.jpg" alt="" />
<figcaption>Erről a képről elsőre nehéz lenne megmondani mikor és hol készült. A boy sapkáján mindesetre Royal felirat van, amely 1961-ben nyitott újra, s mintha ugyanezt az évszámot lehetne kiolvasni a táviraton is. (Fotó: Bauer Sándor / FORTEPAN)</figcaption>
</figure>

<figure>
<img src="/images/11608419_3e7ad8e5a597d147d5ce2f889fc893bb_wm.jpg" alt="" />
<figcaption>Gigantikus víkendháznak becézték az 1969-ben megnyílt balatonfüredi Hotel Marinát, amelyért Mányoky Lászlót és Bedécs Sándort Ybl-díjjal jutalmazták. A [Közti-könyv](http://index.hu/urbanista/2015/12/22/a_haboru_utani_magyar_epiteszet_egyik_legfontosabb_irodaja_kozti/) szerint ez volt az első modern balatoni hotel, ahol minden egyben volt: kapcsolat a parttal és a kempinggel, saját kikötő, a hallból pedig lépcső vezetett le a strandra. Szállodához egy lábakon álló motel kapcsolódott, amely alatt nem csak parkolhattak, de az utánfutón szállított vízi sporteszközöket is ott tarthatták a vendégek. Vajon hány hazai turista élhetett akkoriban ezzel a lehetőséggel? (Fotó: Bauer Sándor / FORTEPAN)</figcaption>
</figure>
