---
title: "Térey János: Átkelés Budapesten"
date: 2019-06-09T00:00:00.000+00:00
author: Fortepan
cover_image: /images/28108481_072242ea55fcf7d637a52d86a3fa6c04_wm.jpg
---

Hétfőn hajnalban, 48 éves korában meghalt Térey János költő, író. Alig ismertük egymást. Ha az utca túloldalán látom, biztos nem merek átkiáltani neki. Hogy valami közünk van egymáshoz, azt persze tudtam. Azt is gondolhattam talán, hogy előbb-utóbb csinálunk együtt valamit. Ezzel a cikkel azt a picikét szeretném megmutatni, ami valahogy – talán mindkettőnktől függetlenül, szinte véletlenül mégis megszületett.

Öt évvel ezelőtt János írt egy emailt, hogy a készülő könyvéhez fotókat keres Budapestről. Szokatlan helyszínek érdekelték: a Karthauzi utca a Svábhegyen, a Kőér utca Kőbányán, vagy a Diós árok. A legfurcsább a csepeli Háros-sziget volt. Alig tudtam neki segíteni, ezekről a helyszínekről nem voltak fotók a Fortepanon. De ő már eldöntötte, hogy az új könyv minden fejezete elé betesz egy fotót. A terv tetszett, csak nem voltak jó ötleteim. Végül megjelent a kötet, Átkelés Budapesten lett a címe. Most hétfőn, a halála után pár órával levettem a polcról. Meglepve láttam, hogy a belső címlap szerint nem is versek vannak benne, hanem novellák. A hátsó borítója szerintem sokkal jobb, mint az első. Úgy emlékszem, kicsit próbáltam is győzködni őt, hogy ez a fotó legyen elöl. Egy öltönyös-szemüveges férfi egy repülőgépmodellt reptet valahol Budán. Most persze arra gondolok, hogy lehet-e ez a fotó több, mint ami? Szólhat-e ez a kép János haláláról és az elengedésről? Az illusztrációk nem igazán sikerültek, sokkal ügyetlenebbek, mint a versek. Kezemben a könyvvel az jutott eszembe, hogy nekifutok a válogatásnak újra most, öt évvel később. Végignéztem a versekhez (novellákhoz) tartozó helyszíneket a Fortepanon, és a könyv fotóiból egy kép kivételével mindent lecseréltem. A Budafokhoz választott szőlős csendélet még mindig tetszik. Ez kerekedett ki belőle. Hogy jobb-e mint az eredeti, nyomtatásban megjelent sorozat? Jobb. De még mindig nem olyan jó, mint a szöveg. Ez a rövidke részletekből is látszik majd. Tamási Miklós

### Térey János: Átkelés Budapesten (részletek)

<figure>
<img src="/images/28108447_060fa295ca6f3f081259b59e0ffae48c_wm.jpg" alt="" />
<figcaption>Kádár utca Fölhangzott a csilingelés. Előbukkant a kanyarból A fifikásan kivilágított villamos. Motorkocsi, pótkocsi, pótkocsi. "Piros lámpa. Mesés minden helyzetfény, Hiszen hó van!" Tudta az ív külső sínjét Direkt magasabbra emelték, mint a párját, A szerelvény úgy dőlt be a kanyarba, Mint a Föld az ellipszis pálya fordulóján. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/28108449_7efc674d27892d48b3a399a96f496ba5_wm.jpg" alt="" />
<figcaption>Karthauzi út Ott laknak, ahová más kirándulni jár, Növényi környezetben: őskori Kovakőbánya, kénes források fölött, Vaddisznódagonyás őserdő helyén, Lekopasztott szőlőhegyen. Meredek, "Húszfokos" a lejtő, jelzi a tábla. Favázas, hazafias stílusú villák között indulnak fölfelé Cukrászdázni a rangos régiségbe, Fényűző, krémes, hegyi létükben. (Fotó: Hámori Gyula / FORTEPAN)</figcaption>
</figure>

<figure>
<img src="/images/28108445_08e5d02f05ba5128e91e5e4b9505cc51_wm.jpg" alt="" />
<figcaption>Háros Bárány, az özvegy énektanár, bukdácsolva Horgászbotjával, háromrétegű szerelésében, Kikötött egy rozsdás vascölöp mellett. Előre örült a szigetnek, a zöldnek. A tompa magánynak a legjobban. Jól fölpakolt hátizsákja Elázott, meg a sátra is, majd megszárad. Régóta foglalkoztatta ez az őserdővel benőtt földnyelv, Amely összeér ugyan a szárazfölddel, De szögesdrót, tankcsapda, muzeális lakat Óvja az összes egykori átjárót, Szekérutat és ösvényt. (Fotó: Schmidt Albin / FORTEPAN)</figcaption>
</figure>

<figure>
<img src="/images/28108461_1d3075b64ad9361f9d1e6d83b9c5762e_wm.jpg" alt="" />
<figcaption>Golgota utca Regősnek a forgatás első reggelén Eszébe jut egy este a kilencvenes évekből. Ugyanitt, a szép nevű Golgota utcában, Amikor ő még nem volt híres pornórendező, Ám a Fekete Lyuk annál híresebb hely volt, Tele jól szaturált fiatalokkal. Mint egy kígyóverem legutolsó bugyra, Olyan volt ez a külvárosi pince. (Fotó: Urbán Tamás / FORTEPAN)</figcaption>
</figure>

<figure>
<img src="/images/28108451_3f0c20ef861c4ecdf3fb6c21a18817c8_wm.jpg" alt="" />
<figcaption>Gázgyár Átnézve a fürdőszobai szíven Várkastélyszerű, szürke épületet látott, Három bádogfedelű, tömzsi, kerek tornyot, Meg egy hangsúlyos, hegyes óratornyot is Bensőséges kis lanternával a csúcson. Az egyik letörött, erős a széljárás a folyó mellett. Hepehupás meddőhányó az udvar, A salak buckáit, a sittet benőtte a fű. (Fotó: CHUCKYEAGER TUMBLR / FORTEPAN)</figcaption>
</figure>

<figure>
<img src="/images/28108457_2185d0811a1bd9742d5d019524da9fae_wm.jpg" alt="" />
<figcaption>Horváth Mihály tér "Ma lesz a filmklub!" Ahová sosem ért rá elmenni. Az utca szelíd görbéje, kétfelől nagy, Mussolini-stílusú bérházakkal. Ide tartott péntek este Binder. "Egyetlenegyszer, ám legyen!", Nem törölte automatikusan a körlevelet. "De kitartóak! Örök érvény, úgy látszik. Élek a meghívással, elvégre egy szimpatikus, Ferdinánd bohóc-frizurás fickó A házigazda, középen kopaszodik. Finom arcú tagok, Első osztályú értelmiség jár ide, S hogyha szakadtak is, egytől egyig nagy koponyák." (Fotó: UVATERV / FORTEPAN)</figcaption>
</figure>

<figure>
<img src="/images/28108459_cf50ff4391caa5da36396ecc87570201_wm.jpg" alt="" />
<figcaption>Szent János kórház Apagyi kilesett a folyosóra. Derűs ez a kórház. Ő szereti a légkört, a harmincas évek Nagyvonalú formakezelését, a levegős tereket, Az utcaszéles folyosókat. Ahogy Áttűz a nyári nap az üvegtéglákon. A színskálát együtt dolgozták ki a kollégákkal, S ő óvta meg eredeti képében A pepita padlócsempés lépcsőházat, Ő, a tekintélyes ideggyógyász, személyesen Csavarta ki a csákányt egy munkás kezéből, mielőtt még... (Fotó: HORVÁTH MIKLÓS DR / FORTEPAN)</figcaption>
</figure>

<figure>
<img src="/images/28108455_79d5b1044480e2c01608075487678e8a_wm.jpg" alt="" />
<figcaption>Kápolna tér Ez a városi táj egy darab megmaradt, Túlérett szocializmus. Sűrű, mint a méz. A kopott, dülöngélő és bizonytalan kerítésű parkokkal, Leharcolt, valaha színesnek álmodott panelekkel, Amelyekben nyáron csak megsülni lehet. "Már az a szó milyen, hogy majális!", Így Auróra. Franci melankólikusan helyeselt: "Milyen leülni a Csajkovszkij-parkban! A kiserdőben oszló hús vagy egyéb meglepetések. A fű alatt talán egy hajdani Óvóhely szellőzője vagy lőállás betonsapkája lehet?... A zeneszerző szobrának orra letörve." (Fotó: Miklós Lajos / FORTEPAN)</figcaption>
</figure>

<figure>
<img src="/images/28108463_45bafe7f5f4084b65a60637a1d4f158a_wm.jpg" alt="" />
<figcaption>Budafok Minden borvidék közepén ott zöldellik egy öreghegy, Amely présházak puha labirintusa Árnyas szerpentinekkel, Villáműző Szent Donát-kápolnával. Igy van még a karcos bort adó tájakon is. De errefelé nem őriz minket Donát: A filoxéra kivéreztette a tájat, S beépültek a kilyuggatott, meredek mészkőlejtők A szegénység csúf változatosságával. (Fotó: Mészáros Zoltán / FORTEPAN)</figcaption>
</figure>

<figure>
<img src="/images/28108453_bc5b4053e943ea4e0da36ae0c317b809_wm.jpg" alt="" />
<figcaption>Törökvész Emlékszik, amikor gimnazista volt, hogyan fürdette a fény A menza parkettáját szeptemberben És milyen hosszú volt a sor a földszinti, óriás hodályban. "Taft Gabi?" "Hogy megváltozott!" "De hát az egy sovány, izzadságszagú gyerek volt. Az anyja karosszérialakatos, ami sokat nyomott a latban A fölvételijénél. Utcáról nyíló szükséglakásban éltek." "Nem használt dezodort...De amúgy is macerás fiú volt, Két összefüggő mondatot se tudott kinyögni. Mozgása alig koordinált: Annyira remegett, hogy nem is feleltették soha." (Fotó: Bauer Sándor / FORTEPAN)</figcaption>
</figure>

<figure>
<img src="/images/28108479_edbe5a2003b5059f6632b237da198841_wm.jpg" alt="" />
<figcaption>Rákospalota Háromnegyed óra, míg kiér a világ végére. Rákospalota szabályos alföldi mezőváros Budapest határain belül. A földszintes főutcán Tanácstalan sínek futnak szerteszét, Elvesznek a gazban, természetes aprólékban. "Hány éve nem jártam ott, te jó ég!" Vizsgálta a szívét: nem vert hevesebben az átlagnál. Belegondolt a jó puha ágyában a Terézvárosban, Hány átszállás volna kimenni. (Fotó: MAGYAR RENDŐR / FORTEPAN)</figcaption>
</figure>

<figure>
<img src="/images/28108465_a8afda03c34e4c2e966e6e07cab364f1_wm.jpg" alt="" />
<figcaption>Wekerle-telep Aztán a kriptahideg novemberi hajnalban Eldördült egy lövés. Hirtelen torkolattűz a homályban! Először a székelykapunál lőttek rá, Talán a domb mögül. Aztán a templom előtt, Padlásablakból? egy fakorlát mögül? Futni kezdett. Harmadszor a zöld cserépkályhás, Mestergerendás vendéglő előtt - mennyit ültek ott! Összesen öt lövés. (Fotó: Gali / FORTEPAN)</figcaption>
</figure>

<figure>
<img src="/images/28108467_60e117d5745f89a5f2f388b3ecf609f3_wm.jpg" alt="" />
<figcaption>Benczúr utca Zsiborással forgott a világ, s ha behunyta a szemét, Vörös függönyként hullámzott Szemhéja belső oldalán a vér. A vihar elültével, lassan jött rá: Ahogy az a hatalmas, öreg nyárfa A szemközti ház előtt kecses ívben hajlik a szélben, Gallyainak képe rávetül a mögötte lévő erkélyajtóra, A gallyak árnyéka meg a laminált padlón inog odabent, És a viharban hajladozó két ág Szeretkező párra hasonlít - igazán A megszólalásig. De csak ha erős szél hintáztatja az ágat. (Fotó: Makovecz Benjamin / FORTEPAN)</figcaption>
</figure>

Borítókép: MHSZ/FORTEPAN
