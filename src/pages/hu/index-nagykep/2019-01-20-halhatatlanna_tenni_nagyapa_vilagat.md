---
title: "Halhatatlanná tenni a nagyapa világát"
date: 2019-01-20T00:00:00.000+00:00
author: Barakonyi Szabolcs (képszerkesztő), Fortepan
cover_image: /images/25435800_b47169149b5fea4b32e890f6d6106634_wm.jpg
---

Barbjerik Ferenc 1920-ban született Miskolcon, gyerekkoráról keveset tudni. Tizenkilenc éves volt, amikor kitört a második világháború. Szülei szerették volna, ha ügyvéd lesz, de csak egy évet járt egyetemre. A negyvenes években kapta meg a behívóját, a hagyatékot gondozó unoka szerint híradós volt. A háború után nem sokat mesélt erről az időről, az amerikai és a francia hadifogságról is csak egyszer. Alakulatuktól szándékosan lemaradva egy ausztriai kisváros főterén kerültek amerikai hadifogságba, itt kóstolt először nescafét, rendes ételt kaptak és a háború vége után munkájukért fizetséget. Az ezt követő francia hadifogságban földbe ásott gödörben aludtak, éheztek. Fotózni nem tudott, naplót írt és verseket. Aztán valahogy hazakerült. A Magyar Újságírók Országos Szövetségénél (MÚOSZ) tagdíjszedéssel kezdte, majd munka mellett tanult, és főkönyvelőként ment nyugdíjba.

A harmincas években kezdett fotózni, leginkább a családot, szerelmét (aki később a felesége lett), de van kép légvédelmi fülelőberendezésről, és az utazásairól Kassára, Kolozsvárra. A háború után Forte filmekre fotózott és Forte papírokra dolgozta ki a képeit. Ezekből a nyersanyagokból még jutott fotózással foglalkozó unokájának, Kőhidai Szabolcsnak is. Ő már az üldögélős, csendes nagyapára emlékszik, aki nem beszélt sokat a fotóiról sem. Saját világában élt, amelyhez hozzátartozott a sok régi fotóskönyv, újságból kivágott képkompozíció, a katalogizált kis műhely, ahol minden szögnek, csavarnak, öngyújtóalkatrésznek szigorú helye volt, és ahol szívesen bíbelődött órák, más elromlott szerkezetek javításával.

Hogy a 2002-ben elhunyt Barbjerik Ferenc miért kezdett fotózni, vagy mi vezette, amikor egy-egy képét elkészítette már nem fogjuk megtudni, de maradt utána sokezer negatív, kidolgozott kép és dia. Ezek közül több mint [700 kép](http://fortepan.hu/?view=owner&lang=hu&name=barbjerik+ferenc) látható a Fortepanon. És rajta a nagyapa világa.

<figure>
<img src="/images/25322135_358910643de2aa8c3743c0b840db1a70_wm.jpg" alt="" />
<figcaption>Barbjerik Ferenc és későbbi felesége, Lasztoméry Kamilla. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724586_17576a3709fbc2c1bfd2bdb9284d53f7_wm.jpg" alt="" />
<figcaption>Légvédelmi fülelő berendezés a harmincas évekből a majdani Népstadion területén. A háttérben a Stefánia út házsorai. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724596_9ad773053ba91d2ac08d10d59a66631a_wm.jpg" alt="" />
<figcaption>Lányok a harmincas évekből. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724572_e02fbb18da1e01fbda8f0a564f2a1697_wm.jpg" alt="" />
<figcaption>1958-ban bármi megtörténhetett. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724592_513b95b7577ae5cb2134edeb6afc8b10_wm.jpg" alt="" />
<figcaption>Strand, lépcsők, mélyvíz, harmincas évek. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724568_463f95b5eca70ebc20b4ed0126b5fc96_wm.jpg" alt="" />
<figcaption>Hullámok, ötvenes évek. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724556_b2c2a9ddeca61e24c1122066ff559271_wm.jpg" alt="" />
<figcaption>Barbjerik Dorottya és Judit, Barbjerik Ferenc két lánya 1961 körül. Judit olvas, Dorottya bújik. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724594_bac24be4f69fb1e41ad5f2b78f9a8849_wm.jpg" alt="" />
<figcaption>A fotó a magyar ebtenyésztők Országos Kutyakiállításán készült 1964-ben. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724578_859a3b6f48e2afbf03914070d8f1652f_wm.jpg" alt="" />
<figcaption>Barbjerik Ferenc a két lányával, 1949 végén a Dessewffy utcai lakásban. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724562_48271c3dee57e470cf091537c59e867d_wm.jpg" alt="" />
<figcaption>Fentről le a hatvanas években. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724584_99b583228aa1f8281c0a070b91946a89_wm.jpg" alt="" />
<figcaption>Pénzszámolás 1949-ben. A helyszín valószínűleg a MÚOSZ Andrássy úti irodája, ahol Barbjerik egészen nyugdíjazásáig dolgozott. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724570_8435d6587932ba870580b4736bf7c653_wm.jpg" alt="" />
<figcaption>A jobb oldali kislány Barbjerik Judit, ötvenes évek. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724566_ba3a6f0fe030140c4e6d1918cf3a17dc_wm.jpg" alt="" />
<figcaption>Erzsébet (Lenin) körút a Royal Szállótól az Oktogon (November 7. tér) felé nézve az ötvenes években. Az előtérben Barbjerik Dorottya. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724554_eee8f40bd880763a8a23b6d5a57a26cf_wm.jpg" alt="" />
<figcaption>Az álmos hatvanas évek. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724574_a56d7bbe43dac39f98716eca4ee3b9f8_wm.jpg" alt="" />
<figcaption>A Tipográfia Vállalattal szervezett kirándulások egyikén a hatvanas évek elején. Középen Barbjerik Judit áll. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724564_530079e61bdb0560cbbc073b258f6c47_wm.jpg" alt="" />
<figcaption>A lapok mögött Barbjerik lányai és középen felesége, Lasztoméry Kamilla. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724558_05c4da05676b1ebcc3c3d6dfafd956da_wm.jpg" alt="" />
<figcaption>Az éberség elveszett a hatvanas évekre. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724580_5da2a611ae1e124a5800a4d485379079_wm.jpg" alt="" />
<figcaption>A kép valószínűleg Sajókazán készült, egy rokon udvarán. (Fotó: Barbjerik Ferenc / FORTEPAN)</figcaption>
</figure>

<figure>
<img src="/images/24724552_8afe54e551b8a8c83cae4699dfb4bb51_wm.jpg" alt="" />
<figcaption>Parkban, 1963. (Fotó: Barbjerik Ferenc / FORTEPAN)</figcaption>
</figure>
