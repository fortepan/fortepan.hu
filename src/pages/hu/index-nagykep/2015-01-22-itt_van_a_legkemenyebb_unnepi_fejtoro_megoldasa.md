---
title: "Itt van a legkeményebb ünnepi fejtörő megoldása"
date: 2015-01-22T00:00:00.000+00:00
author: Barakonyi Szabolcs, Német Tamás, Fortepan
---

Egy váróterem, egy posta, utcaképek, egy díszes híd – többek között ezeket ábrázolja az a 13 fotó, amiről évek alatt sem tudták megállapítani a Fortepan fórumozói, hogy hol készült. Tavaly december végén ezekből állított össze egy gyűjtést Simon Gyula szerkesztő, aki már több ezer helyszínleírást emelt át a fórumról a Fortepanba. Voltak csodaszép megfejtések, volt azonban kép, amiről most sem tudtuk meg biztosan, hol készülhetett. Nézze!

<figure>
<img src="/images/7465491_c91a05d80edff77557ef577c435f342b_wm.jpg" alt="" />
<figcaption>Első képünkön egy iroda látható, mögötte üvegfal és ügyféltér. A rácsos részen tükrözve az MNB rövidítés látható. Olvasónk a képen a keszthelyi volt MNB-fiókot ismerte fel. „A 80-as évek végén, a kétszintű bankrendszer megalakulása után a mostani K&H Bank működött benne a kilencvenes évek elejéig. Utána átmenetileg posta is volt benne. Most egy magáncég tulajdona” – írta Tompa István Keszthelyről. (Fotó: FORTEPAN)</figcaption>
</figure>

<figure>
<img src="/images/7465483_f11de6f3bba8774bd6e63f390fa8ba26_wm.jpg" alt="" />
<figcaption>Autóbusz-állomás, a falon egy pazar - talán tűzzománc-technikával készült? - Magyarország-térkép. Többek között éppen a térkép, illetve a járatok Szeged-centrikussága segített a megfejtésben néhány fórumozót. A kép Szegeden a Takaréktár utcai Mávaut-buszállomás várótermében készült. (Fotó: FORTEPAN)</figcaption>
</figure>

<figure>
<img src="/images/7465471_6a15d2dbbafb247d3cb30c81cf6b8f86_wm.jpg" alt="" />
<figcaption>Furcsa, de sokáig úgy tűnt, Urbán Tamás alig 35 éves fotóját senki nem fejti meg. Aztán levelet kaptunk valakitől, aki konkrétan abban a házban lakott. „Ez a Nagydiófa utca, a földszinti ablakok a mi lakásunk ablakai voltak. A képen látható ház, Nagydiófa u. 10. volt, lebontották 1986 környékén, addig ott laktunk, én kb. 20 évig. De apukám is ott született anno!” – írta Micheller Szilvia. (Fotó: URBÁN TAMÁS / FORTEPAN)</figcaption>
</figure>

<figure>
<img src="/images/7465469_fce92859416096018f54a1d032d756f6_wm.jpg" alt="" />
<figcaption>A képen látható vízimalmot ketten is felismerték: Prikler Attila és Bejczy Sándor is azt írta, ez a Gaja-patak melletti malom Jásdon. „Sziasztok, a malom szerintem Jásdon van, egy 'szigeten'. A malom épülete a kerékkel ma is áll, az elmúlt években felújították. Többször is voltam a malomnál, és konzultáltam azzal a barátommal, aki a malom felújítását szervezte” – írta Sándor. (Fotó: KOTNYEK ANTAL / FORTEPAN)</figcaption>
</figure>

<figure>
<img src="/images/7465467_7008d8eb69cdcfa1541bb40acf450086_wm.jpg" alt="" />
<figcaption>(Fotó: KOTNYEK ANTAL / FORTEPAN)</figcaption>
</figure>

<figure>
<img src="/images/7465465_e54b39d02e83ab2e0607f67982ca1ae9_wm.jpg" alt="" />
<figcaption>(Fotó: KOTNYEK ANTAL / FORTEPAN)</figcaption>
</figure>

<figure>
<img src="/images/7465463_1074132fe23a8c31931f649272dce422_wm.jpg" alt="" />
<figcaption>(Fotó: KOTNYEK ANTAL / FORTEPAN)</figcaption>
</figure>

<figure>
<img src="/images/7465459_dc012344346bfc7d3f8ee64d5572a9e2_wm.jpg" alt="" />
<figcaption>Pompás kép egy hídról biciklistákkal, lovasokkal. A Tiborpapa és Lg23 nevű fórumozók pedig megfejtették, hogy ez az Odrzański híd az Odera folyó felett Lengyelországban, Brzeg városánál. A híd a nagy háborúban megsemmisült. (Fotó: WIRTHMANN JULIANNA / FORTEPAN)</figcaption>
</figure>

<figure>
<img src="/images/7465457_f1dc9fcefadcc8831d04ce2daef355c2_wm.jpg" alt="" />
<figcaption>(Fotó: WIRTHMANN JULIANNA / FORTEPAN)</figcaption>
</figure>

<figure>
<img src="/images/7465461_210ee8e1a4c27901b61bc1963cb484f9_wm.jpg" alt="" />
<figcaption>Közel három év keresés után kiderült, hol készült ez a kép: Budapest, XIII. Váci út, háttérben az 51/B sz. Napocza nevű fórumozót egy Facebookra feltöltött fotó vezette nyomra. A képhez pedig épp a beküldője küldött egy történetet, minden bizonnyal elfelejtette, hogy beküldte ezt a fotót. „Sokszor feltettétek már ezt a talányt, ezért eléggé ismerős volt már a fotó. Most, hogy a helyszín is kiderült, belém nyilallt, hogy a mögötte lévő házban volt egy rokonom egy ajtónyi szélességű cipőkellék-kereskedése, ahol kiskoromban – ha vidékről néha feljöttünk hozzájuk látogatóba – fasámfákkal játszottam. Ők abban a házban, egy hátsó, sötét kis lakásban laktak. Kinyitottam a Fortepant, és óriási meglepetés ért: én voltam az adományozó, de azt sajnos már elfelejtettem.” (Fotó: VOGL ELEMÉR / FORTEPAN)</figcaption>
</figure>

<figure>
<img src="/images/7465485_f2e31aef3b0d4dd018aeb44a3a6aade4_wm.jpg" alt="" />
<figcaption>A Fortepan gyűjteményében legalább két tucat posta szerepel, szinte mind azonosítva. Ez az időben nem is régi, hatvanas évekbeli fotó viszont úgy néz ki, most is azonosítatlan marad, legalábbis annyi tipp érkezett, hogy nehéz lenne dönteni: 1. a Széchenyi téri Nagyposta Szegeden 2. Budapest VII. kerület, Hársfa utca és Dob utca sarkán található posta 3. Budapest, Dorottya utca, a kép akkor készülhetett, amikor a szállodai oldal nem árnyékolta, ezért lehetett ilyen napfényes. 4. Régi 8-as posta a József körút és Népszínház utca sarkán. (Fotó: FORTEPAN)</figcaption>
</figure>

<figure>
<img src="/images/7465489_63fbb5c147e17dacf84a3a3c042ae5d0_wm.jpg" alt="" />
<figcaption>Az egyik kedvenc fotónk, megfejtése talán a lehetetlen küldetés kategóriájába tartozik. A kép egy sorozat része, amely a vidéki, „kúriai” középosztály életét mutatja be. Több podolini és szepesbélai helyszín azonosítása sikerült, kivéve ezt a képet. Suszt Szilárd szerint a kép a Szentlélek téri esernyős szobrok felé néz. (Fotó: FORTEPAN)</figcaption>
</figure>

<figure>
<img src="/images/7465481_a49760e573c3a4b07b9d0a48408d50a7_wm.jpg" alt="" />
<figcaption>Erről a képről sem derült ki az igazság. Korábbi képaláírásunk: „Az 1900-as budapesti lakcímjegyzék szerint egy Kiss Mihály szatócs van. Akkori lakcíme (VII., Telep utcza 1., Hajtsár út sarok) alapján ez a mai Telepes utca–Nagy Lajos király útja sarok a XIV. kerületben. Ha ez az, ma már bizonyosan más áll a helyén. Nagy segítség lenne egy környékbeli másik archív fotó, ami igazolja a feltevést.” (Fotó: FORTEPAN)</figcaption>
</figure>

<figure>
<img src="/images/7465479_f423aa79834d65bfe71296a7948bb607_wm.jpg" alt="" />
<figcaption>Egy építkezés fotója a húszas évek közepéről. A helyszínre két ötlet is érkezett. Először az óbudai gázgyár, később a Fiumei úti baleseti sebészet épületét véltük belelátni a képbe. Sajnos egyiket sem tudtuk igazolni. Bárdossy Péter szerint „ez a XIII. kerületben a Párkány és Révész utca sarkán álló épület melletti, a Párkány utcai fronton lévő épület. A Gázművek szolgálati lakásai voltak benne. Az eredeti képen látható az épület mögötti gáztárolót már lebontották.” Mindez egyelőre feltételezés marad. (Fotó: JANKOVSZKY GYÖRGY / FORTEPAN)</figcaption>
</figure>

<figure>
<img src="/images/7465477_954de509b6b0626ec7421d5fb0448a28_wm.jpg" alt="" />
<figcaption>Két kocka és két elvetélt ötlet egy presszóról. Fölmerült a Buday László utcai Miniatűr és a krisztinavárosi Déryné, de egyik sem nyert. Felhívásunk után is ezek a tippek érkeztek. (Fotó: KOTNYEK ANTAL / FORTEPAN)</figcaption>
</figure>

<figure>
<img src="/images/7465475_f6ba51948fd886de36290f56ee0113c7_wm.jpg" alt="" />
<figcaption>(Fotó: KOTNYEK ANTAL / FORTEPAN)</figcaption>
</figure>

<figure>
<img src="/images/7465473_3c0fd3282122aa8fb86b2aacc145b9c0_wm.jpg" alt="" />
<figcaption>„Egy kiábrándító pékségcsendélet Kotnyek Antal fotóriporter hagyatékából. Egyértelműen a Fővám (Dimitrov) téri Központi Vásárcsarnoknak tűnik, de a valahogy nem stimmel a pult fölötti fém tartószerkezet. Vagy csak átépítették volna?” – írtuk erről a képről korábban, és azóta sem derült ki biztosan a helyszín. Csécsei Ilona nevű olvasónk tippje a Rákóczi téri vásárcsarnok volt, F. L. viszont inkább a Batthyány téri csarnokot vélte felfedezni a képen. (Fotó: KOTNYEK ANTAL / FORTEPAN)</figcaption>
</figure>

<figure>
<img src="/images/7465455_8c3fed1b229a677c63569b93fb357171_wm.jpg" alt="" />
<figcaption>Erre a képre nem érkezett tipp. (Fotó: VÁTI ÉPÍTÉSÜGYI DOKUMENTÁCIÓS ÉS INFORMÁCIÓS KÖZPONT TERVTÁRA / FORTEPAN)</figcaption>
</figure>

További ötleteiket küldjék a fortepan@mail.index.hu címre, vagy keressék fel a [Fortepan](http://forum.index.hu/Article/showArticle?t=9204653) fórumát.
