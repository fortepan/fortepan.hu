---
title: "Ideje leszámolni az amerikai autók legendájával"
date: 2015-06-21T00:00:00.000+00:00
author: Négyesi Pál (Fortepan), Barakonyi Szabolcs
---

A Fortepanon az automobil kulcsszóra keresve 2254 találat jön elő. Bár ezekben benne vannak azok az utcaképek is, ahol feltűnik egy-egy kósza autó, de mégis tekintélyes mennyiségről van szó. Megkértük Négyesi Pált, a magyarjarmu.hu szerkesztőjét, autótörténészt, aki egyben a Fortepan munkatársa is, hogy válassza ki 13 kedvenc képét és írjon azokról ismertetőt.

<figure>
<img src="/images/8553983_bc1fead9f5110f28e12ef1a64d28418f_wm.jpg" alt="" />
<figcaption>Urbán Tamás fotóművész gyűjteményéből származik az a fotósorozat, amely a harmincas években készült, s olyan, mintha a BMW 319 reklámja lenne „vidám görlökkel”. (Fotó: FORTEPAN)</figcaption>
</figure>

<figure>
<img src="/images/8553963_ec72dccfec905a469d779ab11ceb9135_wm.jpg" alt="" />
<figcaption>Lissák Tivadar csodálatos fotóiból már több válogatás is született. 1943-ban végigfotózta a Magyar Királyi Honvéd gépkocsiszertárat, amelyet Mátyásföldön a Magyar Általános Gépgyár egykori telepén rendeztek be. (Fotó: Lissák Tivadar / FORTEPAN)</figcaption>
</figure>

<figure>
<img src="/images/8553987_a19d793a1f335544c7a47e7d7918399a_wm.jpg" alt="" />
<figcaption>Életkép az 1940-es évek végéről. Ami igazán különlegessé teszi ezt a képet az a fehér sportkocsi. A BMW 328 a harmincas évek végén vágyott álomautó volt, amelyből Magyarországra nagyon keveset exportáltak. A második világháború után ez a helyzet megváltozott. Több helyről is hallott, de levéltári forrásokkal nem alátámasztott visszaemlékezések szerint 1946-1947 körül valamelyik minisztérium (vélhetően a Belügyminisztérium) megbízásából a korszak híres motorversenyzői, Szabó Kuksi László, Puhony Nándor és mások megbízást kaptak, hogy hozzák haza a második világháborúban elhurcolt járműveket. Ezek az urak civilben rendőrök, katonák, szóval hivatásos állományban voltak. Kaptak üres forgalmikat, rendszámokat. Persze fogalmuk se volt merre keressék a Vörös Hadsereg vagy éppen a németek által elvitt autókat. Amerre jártak, ha megtetszett egy autó, gyorsan ráraktak egy magyar rendszámot, s vitték. Így mondhatta magáról egy időben Szabó Kuksi, hogy ő a legnagyobb BMW importőr. A képen látható 328-t az oldalára pingált rajtszám alapján Körmendi László kereskedő, motorversenyző használta. (Fotó: IMRE / FORTEPAN)</figcaption>
</figure>

<figure>
<img src="/images/8553967_0ffd7a041d6ec8df07ae8723bec77b8f_wm.jpg" alt="" />
<figcaption>A részben magyar tervezésű Ford Model T, amely a világot motorizálta, itt éppen egy 1910-1922 között használt magyar rendszámmal látható (Fotó: Párdányi Miklós / FORTEPAN)</figcaption>
</figure>

<figure>
<img src="/images/8553985_31e13260e1fc458addbb0da452902182_wm.jpg" alt="" />
<figcaption>Magyarországon a második világháború előtt ritka madár volt a cseh Aero. Ezt a kétüléses roadstert Szilassy László színművész használta. Lánya, Catalina Thomas visszaemlékezése szerint a „piros színű, fekete tetős sportkocsival Apám még filmben is megjelent, talán a Zenélő Malomban”. A kalapos úr Lajos, a személyi titkár: „Ő írta a sok képeslapot a sok rajongójának, törődött a levelezéssel és ami a legfontosab, minden színházi előadásban ő öltöztette a jelenetek között”. A kép 1940 körül készült a Hunnia Filmgyár pasaréti műtereme előtt. (Fotó: Kotnyek Antal / FORTEPAN)</figcaption>
</figure>

<figure>
<img src="/images/8553973_239576b43c6bd43784f172b08bcc915b_wm.jpg" alt="" />
<figcaption>Egy valódi rejtély. A kép valószínűleg Csehszlovákiában készült az 1950-es évek elején. Ám a csehszlovák autósporttal foglalkozó könyvek sem említik ezt a versenyautót. (Fotó: Wein Sarolta / FORTEPAN)</figcaption>
</figure>

<figure>
<img src="/images/8553965_e7c0e7a5cae5f96354915cf3e4772f70_wm.jpg" alt="" />
<figcaption>Az a sorozat, ahova ez a kép is tartozik sok régi szakinak okozott örömöt. Az Autóközlekedési Szakközépiskola végzős diákjainak egy csoportját láthatjuk éppen 1971-ben a Közlekedési Múzeumtól kölcsönkapott Nesselsdorfer autó körül, amelyet az egyik tanár próbál beindítani. A VI. kerület Rippl-Rónai utca 26 alatti épületbe 1952-ben költözött be a Kvassay Jenő Műszaki Szakközépiskola (1. és 2. emelet), míg a harmadik emeletet és a pinceműhelyeket a Közlekedés és Postaügyi Minisztérium Gépjárműipari tagozata foglalta el, amely 1956-tól Autóközlekedési Technikumként, majd 1968-tól szakközépiskolaként folytatta működését – egészen 2000-ig. Számos, ma is az autózással foglalkozó szakember végezte tanulmányait ebben az iskolában. A hetvenes években az iskola és a múzeum megállapodása szerint a diákok gyakorlati feladatként üzemképessé tették a járműveket, cserébe az autók megjelentek a ballagáson is. (Fotó: Simon Gyula / FORTEPAN)</figcaption>
</figure>

<figure>
<img src="/images/8553977_fcf1c97a46f3674af1c08d6434666425_wm.jpg" alt="" />
<figcaption>Mindig öröm, ha egy ritka autóról kerül elő jó minőségű kép. A Chiribiri nevű olasz vállalkozás 1914-1929 között épített túra- és versenyautókat. Az autót szokás szerint a rendszáma alapján sikerült azonosítani: különböző könyvtárakból sikerült összebogarászni rendszám szerinti tulajdonosi listákat 1930- ból, 1934-ből és 1937-ből. Az 1930-as listában összesen öt darab Chiribiri szerepelt. (Fotó: Fortepan / FORTEPAN)</figcaption>
</figure>

<figure>
<img src="/images/8553975_41a0b09bd3c59701b0edf118a58278b9_wm.jpg" alt="" />
<figcaption>Az 1950-es évektől kezdve - legalábbis a hivatalos csatornákon keresztül - Magyarországra nem jutott amerikai autó, hangzik egy, magát a mai napig tartó mítosz. Ez azonban óriási tévedés. Az állami szektor százas nagyságrendben használt Chevroleket, Buick-kat, derül ki Ocskay Zoltán szakíró múlt évben megjelent könyvéből (Autózás az ötvenes években). Mint ezen a képen látható a gyakorlat az 1960-as években is tovább élt. (Fotó: Tóth Károly dr. / FORTEPAN)</figcaption>
</figure>

<figure>
<img src="/images/8553979_06a9887251b0d3f2cd2443591ca3b18e_wm.jpg" alt="" />
<figcaption>Soproni utcakép 1964-ből. Az utcán látható egy fura szerkezet. És én ezért szeretem ezt a képet. A Nyíregyházán készült, motorkerékpár-motoros Szabolcs áruszállítóról ugyanis nagyon kevés eredeti fotó maradt fenn, színes pedig szinte egyáltalán nem. 4-5 év alatt alig pár száz Szabolcs készült, utódjából, a Nyírségből még kevesebb. (Fotó: LECHNER NONPROFIT KFT. DOKUMENTÁCIÓS KÖZPONT / VÁTI felvétele / FORTEPAN)</figcaption>
</figure>

<figure>
<img src="/images/8553981_d3512293b87155e0823b4c61333f6920_wm.jpg" alt="" />
<figcaption>A helyszín ismét Sopron, néhány évvel később. A képen egy Messerschmitt Kabinenroller, amelyből nem sok közlekedett nálunk, ám történelmileg másként is alakulhatott volna. Magyarországra az 1950-es években begyűrűzött a törpeautó-láz: ezek motorkerékpár-motoros szerkezetek voltak, amelyben két személy tudott relatív kényelemben utazni. Urbach László, aki a második világháború előtt a Mátra motorkerékpárokat készítette, akinek a Dongó segédmotoros kerékpárt és a Berva robogót is köszönhetjük, az 1950-es években rávette a Kohó- és Gépipari Minisztériumot, hogy próbálják megvásárolni a Messerschmitt Kabinenroller liszenszét. Éppen akkor állították át a hadi termelésre fókuszáló vállalatokat civil termékekre, így a budaörsi Prés- és Kovácsoltárugyárban zajlottak az előkészítő munkálatok, amelyeknek végül az 1956-os forradalom vetett véget (Fotó: LECHNER NONPROFIT KFT. DOKUMENTÁCIÓS KÖZPONT / VÁTI felvétele / FORTEPAN)</figcaption>
</figure>

<figure>
<img src="/images/8553969_5e9e8e4758d37efcb70d94e37c78f424_wm.jpg" alt="" />
<figcaption>Festetics Ernő gróf áll Maserati 8CM típusú versenyautója mellett vélhetően a romániai feleki hegyiversenyen 1938-ban. Ezért nagyszerű a Fortepan: az autó jelenlegi svájci tulajdonosa megbízásából másfél évet töltöttem az autó hazai történetének feltárásával. Az autó ugyanis 1937-2007 között Magyarországon időzött. Történetéről külön cikkek, sőt egy könyv is szól. Utóbbi címe: The Maserati 3015 – Complete History. (Fotó: Tabay Júlia / FORTEPAN)</figcaption>
</figure>

<figure>
<img src="/images/8553971_0e7867f1bb5b26b3b8397674c0deb461_wm.jpg" alt="" />
<figcaption>A General Motors a maga módján bontotta a vasfüggönyt. Az 1968-as Budapesti Nemzetközi Vásáron bemutatták a cégcsoport teljes gyártmánypalettáját. Szerepelt Pontiac Firebird és Chevrolet Corvette is. Mindez akkor, amikor Magyarországon a Trabant 601-ra éveket kellett várni (Fotó: Pálinkás Zsolt / FORTEPAN)</figcaption>
</figure>
