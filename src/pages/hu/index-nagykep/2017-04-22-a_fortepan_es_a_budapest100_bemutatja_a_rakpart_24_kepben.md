---
title: "A Fortepan és a Budapest100 bemutatja: a rakpart 24 képben"
date: 2017-04-22T00:00:00.000+00:00
author: Kiss Eszter, Barakonyi Szabolcs (képszerkesztő)
---

Aki részt vett akár egyetlen [Budapest100](http://budapest100.hu/)-on is, valószínűleg nem hagyja ki többé. „Minden ház érdekes!”– szól a jelszó, és valóban: a legunalmasabbnak és legsemmitmondóbbnak tűnő bérházról is kiderül a végén, hogy tele van titkokkal. Csak eddig nem volt, aki meghallgassa. Ezen a hétvégén az ötletgazda Blinken [OSA](http://www.osaarchivum.org/hu) Archívum és a szervező [KÉK](http://kek.org.hu/) – Kortárs Építészeti Központ az önkéntesek és a lakók segítségével ötvennégy rakparti épület kapuit tárja sarkig, a 18. századtól napjainkig, koruktól függetlenül. A rendhagyó városi ünnepen lakóházakat, intézményeket, templomokat, köztéri alkotásokat nézhetünk meg úgy, ahogy ritkán: pincétől a padlásig, közben koncerteket, előadásokat és történeteket hallgatva, művészekkel, építészekkel, írókkal, költőkkel, zenészekkel, kutatókkal, egyházi emberekkel találkozva. Egy korábbi [Fortepan-válogatásban](http://index.hu/fortepan/2015/06/07/szazadfordulos_korzozas_a_duna-parton/) már megmutattuk a századfordulós rakpartok mindennapjait, az alsó „rakodópartok” élénk forgalmát halászhajókkal, áruszállító hajókkal és a lépcsőkön áruló kofákkal. De az élet nem állt meg, sőt: a korzózás a legendás Duna-parti szállodasor előtt újabb fénykorát élte, a női Duna-uszodákat távcsővel tartották szemmel a kukkoló öregurak, csak a budai sétányon nem történt semmi a gesztenyefák virágzásán kívül. Aztán az elegáns nőket és a vidám evezősfiúkat elsodorta a második világháború, a hidakkal és a patinás hotelekkel együtt. A romokból lassan újjáépültek a rakpartok, az ideiglenes és állandó hidak, jöttek a kádári évek augusztus 20-i ünnepségei és a pecások. A Budapest100 apropóján következzen most 24 kép a rakpartokról.

<figure>
<img src="/images/16467407_27a9f1dcb127e3c19012db8571704474_wm.jpg" alt="" />
<figcaption>Jó házból való úrleányok a pesti alsó rakparton a Vigadó térnél, 1902 – A szófogadó kisasszonyok az okos mama tanácsai szerint kikerülték a fenti szállodasor előtti Duna-korzót, Pest legendás találkozóhelyét. [Megfordult ott mindenki, aki látni és látszani akart.](http://index.hu/urbanista/2017/04/15/duna-part_flort_csajozas_regi_pest_rakpart_budapest100/) A Buchwald-széksorok között és előtt zajlott Pest társasági élete: flört, kokettálás és rossznyelvűsködés, a legújabb ruhaköltemények és a gyerekek sétáltatása. A hotelsor második világháborús pusztulása magával rántotta a Duna-korzót is. (Fotó: Lakatos Mária / FORTEPAN)</figcaption>
</figure>

<figure>
<img src="/images/16467325_50be3b6278ddffec2a80f3a6bc87b6cb_wm.jpg" alt="" />
<figcaption>Jégzajlás a Dunán a Ferenc József (ma Belgrád) rakparton, 1914 – Ritkaság, hogy a Dunát hosszú kilométereken át vastag jégréteg borítsa, ráadásul heteken át. Az [amatőr fotós biztosítótársasági titkár](http://index.hu/fortepan/2015/07/26/ilyen_volt_az_igazi_nagypolgari_lakas/) képe szerint a sűrű ködben úszó óriási jégtáblák látványa megállásra késztetett minden rendű és rangú fővárosi férfit. Kihagyhatatlan lehetőség a tízes évek kalap- és télikabát-viseletének kor és társadalmi viszonyok szerinti tanulmányozására! (Fotó: Schmidt Albin / FORTEPAN)</figcaption>
</figure>

<figure>
<img src="/images/16467411_f640210370c7217431cad1eaabdb66c9_wm.jpg" alt="" />
<figcaption>A budai alsó rakpart a mai Ybl Miklós térnél, 1926 – Decens kalap, kis gyöngysor, lazán megkötött tavaszi ballon, befelé fordított monogramos táska, kesztyű és finom papírba csomagolt, spárgával átkötött pakkok a kézben – igazi street style a keramiton! Háttérben a régi Erzsébet híd sziluettje, a kőfal felett a Várkert rakpart fái. Ez volt a csendes budai korzó, és bár itt is volt néhány zöld bérszék, mint a mondén pesti nagytestvérnél, a hely megmaradt a magányt kedvelőknek. Errefelé a legzajosabb esemény a környékbeli gyerekek egy-egy [focimeccse](http://index.hu/urbanista/2017/03/27/budapest100_rakpart_saly_noemi/) volt. (Fotó: Négyesi Pál / FORTEPAN)</figcaption>
</figure>

<figure>
<img src="/images/16467415_80eae8fae185b9d051842079c8319f91_wm.jpg" alt="" />
<figcaption>A budai alsó rakpart, háttérben a Lánchíddal, 1928 – A két szemüveges úr fütyül a sötét ruhába öltözött hölgy komolyságára, akit nem vesz le a lábáról holmi képeslapra kívánkozó Budapest-panoráma. A vízen most kis faladikok, de a rakpartnak ezen szakaszán gyakran angol, francia, olasz naszádok is vesztegeltek – [ilyenkor](http://apps.arcanum.hu/app/budapest/view/Budapest_1982/?pg=85&layout=s) az árbóc és ágyú közt kifeszített kötélen olasz gatyákat és ingeket lengetett a szél. (Fotó: Kurutz Márton / FORTEPAN)</figcaption>
</figure>

<figure>
<img src="/images/16467381_ec0df55531af1b4dd0659a64a7d114a7_wm.jpg" alt="" />
<figcaption>Az Újpesti rakpart és az épülő Újlipótváros látképe a Margitsziget felől, 1928 – A húszas években akadt erre még jó néhány üresen álló telek, az új városrész éppen születőben volt. Sorra húzták fel a nagyobbnál nagyobb, a középosztály igényeinek megfelelő modern, világos és gépesített bérházakat. Az [akkori építkezések](http://index.hu/urbanista/2017/01/08/ujlipotvaros_phonix_haz_turul_haz_redony_pick_ede/)miatt írhatta le évtizedekkel később Bächer Iván, hogy „a pesti Újlipótváros általában egy jó hely. Elég jó. Viszonylag jó.” (Fotó: MZSL/OFNER KÁROLY / FORTEPAN)</figcaption>
</figure>

<figure>
<img src="/images/16467307_d8c3b0660a44dab0a99b3c78771f8ff5_wm.jpg" alt="" />
<figcaption>A férfi Duna-uszoda az Erzsébet híd közelében, mögötte a Ferenc József (ma Belgrád) rakpart házsora, 1935 – Az első dunai uszodát valószínűleg az 1800-as évek elején építették, és az 1930-as, 1940-es évekig több Duna-fürdő működött a főváros kezelésében. A mobil uszodákat tavasszal vontatták ki a téli kikötőből, és ekkor kezdődött a Ferenc József rakparton a jól jövedelmező ablakbérlet: [pajzán öregurak](http://index.hu/urbanista/2017/03/08/dunai_regatta_budapest100_rakpart/) látcsővel lesték a női uszoda merész, fürdőruha nélküli napozóit. (Fotó: MAGYAR FÖLDRAJZI MÚZEUM / ERDÉLYI MÓR CÉGE / FORTEPAN)</figcaption>
</figure>

<figure>
<img src="/images/16467397_a226885348fc6b5de5d5d8c3a3d42bc4_wm.jpg" alt="" />
<figcaption>A Budai Strandfürdő az Újlaki rakparton, a Margitszigettel szemben, 1937 – Újlakon nem volt divat a hiányos öltözet: az úszódressz kötelező volt, a napszemüveg fakultatív. A közönség „olcsó napi árak” mellett élvezte a hideg és meleg vizet, a külön dunai uszodát és a standvendéglőt. (Fotó: Fábián Sámuel / FORTEPAN)</figcaption>
</figure>

<figure>
<img src="/images/16467347_e59a59c8629fcd0abbffe3a03ef677d5_wm.jpg" alt="" />
<figcaption>A pálos kolostor harangtornya a Szent Gellért rakparton, 1938 – Az egyetlen magyar alapítású férfi szerzetesrend csaknem százötven év után települt vissza Magyarországra. Azonban csak rövid ideig élvezhették a harmincas évek elején a Gellért-hegy sziklái közé épült kolostor kilátását: II. József után Rákosi Mátyás is feloszlatta a szerzetesrendeket. (Fotó: Fortepan / FORTEPAN)</figcaption>
</figure>

<figure>
<img src="/images/16467293_a15290c620c6f50af86475ba60532c23_wm.jpg" alt="" />
<figcaption>A pesti alsó rakpart a Zoltán utca torkolatánál, háttérben a Lánchíd és a budai Vár, 1942 – Téli napsütés, zajló Duna, kilátástalan harc az óriási hóval. Bár Magyarország 1941 nyarán belépett a háborúba, ebből akkor még keveset lehetett érezni Budapesten. (Fotó: ARCHIV FÜR ZEITGESCHICHTE ETH ZÜRICH / AGNES HIRSCHI / CARL LUTZ felvétele / FORTEPAN)</figcaption>
</figure>

<figure>
<img src="/images/16467393_9e5011c6e956c9c9afac0751cf036996_wm.jpg" alt="" />
<figcaption>A budai alsó rakpart a Pálffy (ma Bem) tér környékén, 1942 – Pár szedett-vedett csónak – nagyjából ennyi maradt az egykor virágzó dunai halászatból. Pedig száz éve a dunai halászok (a révészekkel és a molnárokkal együtt) még annyira hozzátartoztak a vízi élethez, hogy a regattákon külön versenyszámban indultak a csolnakász-egyletek mellett. (Fotó: LUDOVIKA / FORTEPAN)</figcaption>
</figure>

<figure>
<img src="/images/16467297_c3d66f29edf076e41baa9f4aea14cfbe_wm.jpg" alt="" />
<figcaption>A pesti alsó rakpart árvíz idején a Magyar Tudományos Akadémia előtt, 1943 – Tudja, mi a közös a Lánchídban és a magyar evezősportban? Mindkettőt Széchenyi Istvánnak és angliai tanulmányútjának köszönhetjük. Az alkalmi homokszigeten kikötő evezősök még nem tudják, hogy két év sem telik bele, és a királyi palota kupolája üres lyukként mered az égre, a rakpartok romokban, a Lánchidat a többivel együtt felrobbantják a német csapatok – ők meg hadifogságban, táborban, pince mélyén, jelöletlen sírban. (Fotó: FORTEPAN/ALBUM004 / FORTEPAN)</figcaption>
</figure>

<figure>
<img src="/images/16467341_027a640e0a336a4466f104539677b265_wm.jpg" alt="" />
<figcaption>A Margit (ma Bem) rakpart a Pálffy (ma Bem) tér felé nézve, a Vitéz utca torkolatánál, 1945 – Pár hónappal a háború vége után így festett egész Budapest. A lármásan csengető villamosok, a historizáló és modern bérházak, arisztokrata városi paloták a Margit rakpartról is eltűntek a háborús süllyesztőben. [Emlékké szépültek](http://apps.arcanum.hu/app/budapest/view/Budapest_1978/?pg=471&layout=s), ahogy Andrássy Katinka esetében is. A későbbi vörös grófnő előbb a Margit rakpart 9.-ben, majd a ma is álló 6–7.-ben élt egészen a házasságkötéséig. Idős korában nosztalgiával emlegette a kötelező és unalmas rakparti sétákat a nevelőnőkkel, „szélben és viharban, hóban és esőben” is. 1914 nyarán az első emeleti nagy, Dunára néző erkélyen, napernyők alatt hallgatták a harcra buzdító beszédeket és látták nemsokára a tutajokat, amelyek a sebesülteket hozták. (Fotó: Fortepan / FORTEPAN)</figcaption>
</figure>

<figure>
<img src="/images/16467429_903d713424015d9e79d86680159cac39_wm.jpg" alt="" />
<figcaption>A hegesztő-lángvágó szakmunkásnő és ami az Erzsébet hídból megmaradt, 1949 – Az 1903-ban átadott híd 1945 januárjában repült a levegőbe. De, ahogy a fotón is látszik, a pesti oldalon a hídfő állva maradt, és évtizedekig torzóként meredt a városra. Csak 1961-ben bontották le, amikor hozzákezdtek a teljesen új vonalvezetésű híd építéséhez. (Fotó: Kovács Márton Ernő / FORTEPAN)</figcaption>
</figure>

<figure>
<img src="/images/16467305_26433a1aa9aadc9a4fd8f394f4b2eed0_wm.jpg" alt="" />
<figcaption>Az újjáépített Lánchíd átadási ünnepsége, 1949 – Tengernyi nehéz- és pehelysúlyú, de mindenképpen kalapos elvtárs tart súlypróbát az újjáépített, némileg kiszélesített Lánchídon. Az átadás a híd első felavatásának 100. évfordulójára esett, a menet élén Gerő Ernő, Rákosi Mátyás, Bebrits Lajos, középen Kádár János, mögötte szemüveggel Kállai Gyula halad. (Fotó: UVATERV / FORTEPAN)</figcaption>
</figure>

<figure>
<img src="/images/16467319_84454a31e855c879cd3c4a10eee9c31b_wm.jpg" alt="" />
<figcaption>Újpesti rakpart a Sziget (ma Radnóti Miklós) utcánál, 1950 – Nem tudjuk, 1950-ben mit építettek éppen a rakpart és a Sziget utca torkolatánál, de az biztos, hogy 1946 és 1948 között a Manci állt itt. Manci, a pontonhíd. A németek által felrobbantott Margit híd újjáépítéséig szükség volt egy ideiglenes átkelőre. Amint Margit felépült, Mancira már nem volt szükség többé. (Fotó: UVATERV / FORTEPAN)</figcaption>
</figure>

<figure>
<img src="/images/16467313_e99e239ad3de8d57fcf5c1e74a7c7dc9_wm.jpg" alt="" />
<figcaption>A metró építési területe a Kossuth Lajos téren. Háttérben a Kossuth híd, 1951 – A Kossuth hidat is a háború utáni szükség szülte, a szétbombázott város két partját minél hamarabb ismét össze kellett kötni. A Kossuth hidat 1946-ban eleve „félállandó hídnak” tervezték, és valóban, tíz évnél többet nem is bírt: 1957-ben forgalmon kívül helyezték, 1960-ban lebontották. A[Budapest folyóirat archívumában](http://apps.arcanum.hu/app/budapest/view/Budapest_1946/?pg=67&layout=s) olvasható a híd hihetetlenül érdekes építési naplója arról, hogyan győzték le a hideget és az építőanyag-hiányt a munkások. A Kossuth híd végül is a megtestesült múlt lett, újra összerakva: az egykori Duna-uszodák szálfatalpait ugyanúgy kihalászták a Dunából, mint a felrobbantott Lánc-, Margit és Erzsébet híd vasroncsait. (Fotó: UVATERV / FORTEPAN)</figcaption>
</figure>

<figure>
<img src="/images/16467369_e8957c241ed7189c52ef02e92f325c46_wm.jpg" alt="" />
<figcaption>Újlaki (ma Schlachta Margit) rakpart, 1956 – Az ötvenes évek minimál tornaszerelésében, vagyis egyetlen fekete rövidnadrágban folyik a testgyakorlás az Újlaki rakparton. A tornatanár kivétel, neki ing és margitszigeti panoráma is jár. (Fotó: Lencse Zoltán / FORTEPAN)</figcaption>
</figure>

<figure>
<img src="/images/16467373_220a745c75bb8fad5f78eaaeae9b9df0_wm.jpg" alt="" />
<figcaption>Az augusztus 20-i vízi és légi parádé nézői a pesti alsó rakpart Margit híd és Parlament közötti szakaszán, 1959 – 1949 óta augusztus 20. a Magyar Népköztársaság új alkotmányának ünnepe volt (Szent István vagy az államalapítás helyett). Az ekkor rendezett honvédelmi sportnapok tömegeket vonzottak a Duna-partra. (Fotó: Fortepan / FORTEPAN)</figcaption>
</figure>

<figure>
<img src="/images/16467351_6226ee037c440834ccc981a9a30e2617_wm.jpg" alt="" />
<figcaption>A Bem rakpart mellvédje a Szilágyi Dezső térnél, 1960 – Különutas, renitens galeri kiskorúval. A többség a rakpartok lépcsőit választotta, ha bandázni akart. (Fotó: Nagy Gyula / FORTEPAN)</figcaption>
</figure>

<figure>
<img src="/images/16467357_7164edcca47ce063cbbd262a89ac9993_wm.jpg" alt="" />
<figcaption>Vízisí-bemutató augusztus 20-án a Széchenyi rakparttól nézve, 1960 – Már 11 éves a magyar alkotmány! Augusztusi napsugárözönben, nagyszabású dunai vízi parádéval, kétszázezer lelkes nézővel ünnepelt a népköztársaság. (Fotó: Nagy Gyula / FORTEPAN)</figcaption>
</figure>

<figure>
<img src="/images/16467265_03bd6b4c836ca907c811d1664aafa3f9_wm.jpg" alt="" />
<figcaption>Lágymányosi rakpart a Petőfi hídról nézve, háttérben a Déli összekötő vasúti híd. 1960 – Íme a rakpart és a mai Egyetemváros helye, mielőtt a tudomány betette ide a lábát. A Lágymányosi-tónak nevezett, gáttal elzárt Duna-meder a Műegyetem mögött kezdődött, és egészen Déli összekötő vasúti hídig húzódott. Feltöltése csak a második világháború után fejeződött be, addig Budapest kültelkének számított. (Fotó: UVATERV / FORTEPAN)</figcaption>
</figure>

<figure>
<img src="/images/16467403_557bba7f2c9672856060e6bb9f0b39c0_wm.jpg" alt="" />
<figcaption>Az Újpesti rakpart a Katona József utca és a Jászai Mari tér között, 1963 (Fotó: Fortepan / FORTEPAN)</figcaption>
</figure>

<figure>
<img src="/images/16467389_9e1fdb6373ea674e8356c1a30651132c_wm.jpg" alt="" />
<figcaption>A budai alsó rakpart a Szent Gellért térnél, 1967 – Pecázók és kibicek a ma már nehezen megközelíthető, éppen ezért alig használt partszakaszon. Ha valaki életét kockáztatva átverekedi magát az autók között, ma ugyanitt egy vízparti sütögetőhelyet talál: a [Gerilla Grillt](http://index.hu/mindekozben/poszt/2017/01/31/duna-parti_gerilla_grill_vizi_sakk_es_kutyaitato_a_gellert_teren._raadasul_midnez_beton/) a Város és Folyó Egyesület (VaLyo) pont azért hozta létre, hogy a helyet újra bekapcsolja a város vérkeringésébe. (Fotó: Pálinkás Zsolt / FORTEPAN)</figcaption>
</figure>

<figure>
<img src="/images/16467243_8efd208d4f214d3dc52e7df337d399c6_wm.jpg" alt="" />
<figcaption>A pesti alsó rakpart és az épülő Hotel Duna Intercontinental, 1969 – A Finta József tervei szerint készült, 360 szobás szálloda 1969 utolsó napjának délutánján nyílt meg. Bár az Intercontinentallal megindult a szállodasor újjáépítése, a Duna-korzó soha nem talált háború előtti önmagára. (Fotó: Erdei Katalin / FORTEPAN)</figcaption>
</figure>
