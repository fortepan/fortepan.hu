---
title: "Kikötői verekedésben halt meg a Mahart legendás kapitánya"
date: 2015-02-15T00:00:00.000+00:00
author: Kolozsi Ádám, Barakonyi Szabolcs
---

A matrózoké különleges, sok kívülálló által irigyelt világ, még ha a hajózás szabadsága mifelénk többnyire csak a Fekete-tengerig tart is. A Mahart most már klasszikusnak számító, KGST-s korszakát örökítette meg fényképein a Duna egyik legendás kapitánya. Az utóbb szinte sablonos matrózhalált halt Droppa Kálmán nemcsak nagy tudású hajós, de szenvedélyes fotós is volt, végzetes kocsmai verekedése előtt rendszeresen fényképezett a Közlekedési Múzeum számára is. Képei most fölkerültek a Fortepanra, ezek közül válogattunk. Csíkos trikók és hajóvonták találkozása talán az időtlenséggel, nagykép.

<figure>
<img src="/images/7651081_0db62c57d14a2391edba0a58d10ac1fd_wm.jpg" alt="" />
<figcaption>A fiatal pipázó matrózról nem tudjuk, kicsoda-micsoda, a képet a Magyarország nevű lapátkerekes fedélzetén lőhette a magyar hajózás egyik nagy hírű parancsnoka, Droppa Kálmán. A helyszín valahol a Duna Vaskapu alatti alsó szakasza lehet, a korszak talán a hatvanas évek. Bár a dunai hajózás technikailag is sokat változott ebben az időszakban, a hajósok világa külön kaszt maradt a KGST éveiben is. Régi hajósfamíliák új nemzedékei nőttek bele a dunai életbe, ahol a hagyományos tekintélytiszteleten alapuló parancsnoklás megfért a szocialista csencselésekkel. A hajózásban még óriási szerepük volt az egyéni képességeknek, az elemekkel nagy rutinnal küzdők rafinériájának. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651071_707c7a481d4fd71312d7521f7f1877e7_wm.jpg" alt="" />
<figcaption>1963: egy még ma is üzemelő dunai hajót, a Táncsicsot bocsátják vízre az újpesti hajójavítóban. Az ötvenes években felpörgő újpesti üzem 2004-ben zárt be, története nagyjából a Mahartéval párhuzamos. A korábbi magyar–szovjet vegyesvállalat utódjaként ‘55-ben létrehozott állami cég eleinte főleg régi hajókkal üzemelt, de a hatvanas években nagy ütemben zajlott a hajópark korszerűsítése. A Táncsics az első nagy személyszállító dízel volt, az eredetileg 700 fős kapacitású hajó évekig Bécsben szolgált, most kirándulócsoportokat visz a Dunakanyarba. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651079_01c59551caf5104f2ea3e7ff16a598f7_wm.jpg" alt="" />
<figcaption>A Szabadság hídról készített képen a Bakony, az utolsó magyar gőzüzemű lapátkerekes vontatóhajó. A klasszikus, oldalkerekes gőzhajókat a hatvanas évekre lecserélték, megjelentek a motoros vontatók, majd a tolóhajók, korszerűsítették az uszályokat. A Bakony most felújítva, Neszmélyre átkeresztelve áll a neszmélyi hajóskanzenben. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651075_ad9fc3dd804683cba8f25ca61af756c2_wm.jpg" alt="" />
<figcaption>A ködös téli képen a Duna természetesen azért ilyen keskeny, mert fent járunk, mégpedig Passaunál. Az M.H.R.T. betűkkel jelzett uszályokat egy magyar áruszállító vontatóról, matrózszlengen „paklishajóról” fényképezték. A német felségvizektől Komáromig tartó felső szakasz különösen jó lehetőséget adott a csempészetre és az egyéb kreatív fizetéskiegészítésekre. Ez mindenekelőtt a gönyűiek portáját gyarapította: a kisalföldi község igazi Duna menti hajósfalu volt, ahol az épkézláb férfiak nagy része hajósnak ment. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651083_72ecf81e7512e53129fed5f38d37b7c6_wm.jpg" alt="" />
<figcaption>Ez az aprócska hajó egy kisvontató Turnu Severinből. A Vaskapuhoz közeli román város nagy jelentőségű a dunai hajózásban, a Zalka is azért állomásozott ott, hogy a zuhatagi szakasz alsó bejáratánál kiszolgálja a magyar teherszállítást. Az akár 8-10 uszállyal érkező vontatmányokat meg kellett bontani; az uszályok a személyzetükkel napokig várakozhattak, amíg továbbmehettek. Ez a pici „kátyer” tette partra a személyzetet, vitte az ételt, a friss vizet, és segített az uszályok mozgatásában. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651077_ab1813eed8a0cce5ca6eeb49d2224cad_wm.jpg" alt="" />
<figcaption>Ez a böhöm szerkezet a sólya, a javításoknál használt óriási hajólift. A Dorog vontatót a visszaemlékezések szerint azért kellett kiemelni 1961-ben a ruszei kikötőben, mert a hajócsavarára valamilyen kábel tekeredhetett. Droppa Kálmán legtöbb fényképe az Al-Dunán, a Vaskapu és a Duna-delta Sulina-ága között készült. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651073_28795322a55bd5a5a750858dd3b72a00_wm.jpg" alt="" />
<figcaption>Egy kép a Zuhatagról, a dunai hajósok rettegett és tisztelt 120 kilométeres szakaszáról a Vaskapu előtt. A duzzasztót és a nagy vízerőművet csak 1972-ben adták át, addig az áthajózás különleges felkészültséget és helyismeretet igényelt. A gyors sodrású, helyenként 20 km/h-s sebességgel rohanó folyón a szűkületek, kanyarulatok és a hajótörést szenvedő elődökről elnevezett sziklák, zátonyok nehezítették az áthaladást. Ezek az uszályok éppen a nagyobb mozgási szabadságot megengedő „hosszú csatolásban” küzdenek. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651069_e446306a38bb75f9d2b1a368cbca6bd6_wm.jpg" alt="" />
<figcaption>A folyami csúcsforgalom valójában egy napokig tartó dugó: a vízi járművek valahol a Zuhatagon várakoznak az áthaladásra. A szűk csatornákban csak egyirányú közlekedés volt, és az is csak nappal. A felfelé haladókat mozdonyvontatással, a Greben-szikla alatt a Vaskapu kábelhajóval segítették. A hajókra és az uszályokra itt speciális helyismerettel rendelkező hajóskapitányok és uszálykalauzok szálltak fel. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651065_7e0599d45fba60fea3a5467eb7c566be_wm.jpg" alt="" />
<figcaption>Magyar gyártású norvég hajókat vontatnak a tengerre az Al-Dunán. Az Angyalföldön épített hajókat a Sopron húzza a Fekete-tenger felé a Sip-i csatornán, de ekkoriban komoly magyar tengerhajózás is volt. A hatvanas években elhatározták a Mahart tengeri felfejlesztését, a Bécsig is fölúszó folyami-tengeri hajók után nagy óceánjáróink is lettek. A csúcsévekben 21 tengerjárón lengett magyar lobogó. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651067_989e0b9781ea7068cc08190da379f249_wm.jpg" alt="" />
<figcaption>Reggeli indulás Bécsből, a Kalocsa orrán az osztrák, farán a magyar lobogó. Háttérben a Duna vasúti hídja, az Ostbahnbrücke. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651059_855a04808627e4279ec1b742e053509b_wm.jpg" alt="" />
<figcaption>Droppa hajóskapitány rendszeresen fényképezett az útjain, a Közlekedési Múzeum is adott neki gépet és filmet, hogy a múzeum számára fotózzon. A megkezdett tekercsek maradék kockáit mások lőtték el, nem is mindig egyértelmű, hogy ki a szerzője egy-egy felvételnek. Ez a Darabos Erzsébet által készített fotó is így kerülhetett a Droppa-gyűjteménybe, az MHRT újság szerkesztője az Ady tengerjáró hatodik útján vett részt jutalomúton. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651063_b83c0269c9db42f85a7f1fc1ba28c190_wm.jpg" alt="" />
<figcaption>Talán az odesszai kikötőben járunk, a fekete-tengeri kereskedelem régi központjában. A közelebbi hajókéményen mintha egy sarló-kalapácsos címert lehetne sejteni, a feltűrt ingujjban pózoló férfiakról nem tudunk semmi közelebbit. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651061_6f6d218b98b416e70a35822904eb9349_wm.jpg" alt="" />
<figcaption>Tito marsall előtt hajol meg a Sopron kormányosa és a hajótisztek. A jugoszláv vezetőről elnevezett újvidéki híd a Duna alsó szakaszának legalacsonyabbika. Nagyobb vízállásnál le kellett bontani a kerékállást, hogy elférjenek, a hajókat eleve úgy építették, hogy a felső rész könnyen bontható legyen. (Fotó: Droppa Kálmán / FORTEPAN)</figcaption>
</figure>

<figure>
<img src="/images/7651057_f29759f880b685634d314d87e33777f1_wm.jpg" alt="" />
<figcaption>Hullámzó al-dunai tájkép. Droppa Kálmán nem csak szenvedélyes és nagy szakmai tudásáról híres hajóparancsnok volt, tragikus halála is legendákba illik. A fényképeken is sokszor megörökített Al-Duna egyik fontos kikötőjében, Ruszéban állt a hajójával 1974-ben, amikor a parton egy verekedésben úgy megütötték, hogy a hajójára ugyan még vissza tudott menni, de ott belehalt a sérülésébe. Képei közül Drobni Nándor muzeológus jóvoltából most 249 felkerült a Fortepanra. A cikkhez nagy segítséget adott még a Magyar Hajózásért Egyesület részéről Szánthó Zoltán, és [Horváth Péter kapitány élvezetes visszaemlékezéseiből](https://sites.google.com/site/dunahajo/home) is sokat merítettünk. (Fotó: Droppa Kálmán / FORTEPAN)</figcaption>
</figure>

”
