---
title: "Fő célunk a fejlesztés, üveget nem váltunk vissza!"
date: 2015-02-28T00:00:00.000+00:00
author: Német Tamás, Barakonyi Szabolcs
---

Volt egy kutatás a '80-as évek közepén, ami két megye – Békés és Győr-Sopron – kultúraközvetítő intézményeit hasonlította össze. Pontos instrukciók alapján, közel háromezer intézményről, 30-40 ezer fotó készült. A hatalmas anyagban a művelődési házakon, könyvtárakon, óvodákon, iskolákon, templomokon túl helyi pártházak, illetve a közösség életében fontos agoraként funkcionáló kiskocsmák, presszók is szerepelnek. A Békés megyei képekből a Fortepan, és az Orosházán és környékén készült képek készítője, Jankó Attila segítségével állítottunk össze egy nagyképnyit. A képek némelyike végül egy könyvben is megjelent. Az Intézménymimika című tanulmány szerzői, Kapitány Ágnes és Kapitány Gábor is meséltek néhány dolgot a kutatásról, felidézve néhány érdekességet, tapasztalatot.

Ahogy az arc mimikája egyaránt hordoz valóságos és megjátszott érzelmeket, ahogy tükrözi és elleplezi az arc viselőjének lelkiállapotát, úgy olvashatunk igazat és hamisságot, méltóságot és ürességet intézményeink arcáról is – áll az Intézménymimika című könyvben. Lássuk mit olvashatunk ki Békés megye néhány intézményének arcából, a '80-as évekből.

<figure>
<img src="/images/7819339_7821a1dfa3b8f8e284de2a82c6aa556e_wm.jpg" alt="" />
<figcaption>A fotósok részletes instrukciót kaptak arról, mit, hogyan kell fotózni. Egy-egy termet például több nézőpontból is le kellett fotózniuk, illetve minden ideologikus feliratról, szimbolikus tárgyról külün-külön képeket kellett készíteniük. A kutatás dokumentumai szerint az aktív állami ateizmus után a '80-as években már többségében renovált, rendezett környezettel rendelkező templomok voltak országszerte. Míg más, főleg kisebb településen található iskoláknál, kocsmáknál a kép alapján akár az '50-es, '60-as évekre is tippelhetnénk, ez a templomok esetében a legkevésbé igaz. A templomoknak fontos kultúraközvetítő szerepe volt, sok olyan ember, illetve kulturális esemény meg tudott itt jelenni, ami perifériára volt szorítva abban az időben. Persze a templomba járó emberek megfigyelése , zaklatása - főleg Békésben - még ekkor is idézte az '50-es évek szellemét. (Fotó: Jankó Attila / FORTEPAN)</figcaption>
</figure>

<figure>
<img src="/images/7819311_2f53e825a58cc5eaa883d52d9689e906_wm.jpg" alt="" />
<figcaption>Falatozó: helyi ügyek megbeszélésének, kitárgyalásának egyik helyszíne. (Fotó: Jankó Attila / FORTEPAN)</figcaption>
</figure>

<figure>
<img src="/images/7819337_37631727db7148c511e5b252cb1375b5_wm.jpg" alt="" />
<figcaption>Sok esetben a folyóiratok a vezetői szobába kerültek és vezetői privilégiumokként működtek. Jellemzően iskolákban, de akár a művelődési házakban is. A képen az Orosházi könyvtár olvasója látható. Érdekesség, hogy a kép közepén 4 üvegipari lap is látható, amit kevés kisvárosi könyvtár járathatott, de Orosházán van egy nagy üveggyár. (Fotó: Jankó Attila / FORTEPAN)</figcaption>
</figure>

<figure>
<img src="/images/7819343_adf9807bd3e4ea9123fc12f0ea658b44_wm.jpg" alt="" />
<figcaption>Óriási különbségek voltak az óvodák és iskolák között. Míg az óvodák vizes helyiségei nagyrészt rendezettek, higiénikusak, a belső terek otthonosak, bensőségesek, családiasak voltak addig az iskolákban már kevesebb pénz, és talán kevesebb figyelem is jutott ezekre a dolgokra. Kapitány Ágnes szerint abban az időben heroikus küzdelmet folytattak a szülők, hogy otthonosságot teremtsenek az óvodákban. Jellemző volt, hogy a termek kifestése, kisebb javítások szülői összefogással történtek. A képen látható polcrendszer is nagy eséllyel egy ügyesebb kezű apuka műve lehet. (Fotó: Jankó Attila / FORTEPAN)</figcaption>
</figure>

<figure>
<img src="/images/7819341_fd0aef60193ae281a2f1c7d5b1af796b_wm.jpg" alt="" />
<figcaption>(Fotó: Jankó Attila / FORTEPAN)</figcaption>
</figure>

<figure>
<img src="/images/7819333_869a58f04f2c6e0875b7b4f9c257d6b5_wm.jpg" alt="" />
<figcaption>Jellemző kép egy falusi MSZMP-titkár irodájáról az íróasztallal, fölötte a szentháromságnak csúfolt Marx-Engels-Lenin hármassal a Jézus Krisztus, Péter és Pál hármas ábrázolásához hasonlóan. A tanulmány elemezte, hogy különböző funkciót betöltő emberek, milyen szimbólumrendszerrel veszik körül magukat az irodájukban, az íróasztaluk körül. Hogy mit tesz ki a falra maga mögé. Itt persze a legélesebb váltás a rendszerváltáskor volt tapasztalható, amikor ezt a hármast általában történelmi, vagy irodalmi nagyságok váltották fel. A protestáns-katolikus hagyomány hatása még a pártházakban is működött. Jellemzően protestáns településeken egy puritán Marx-Engels-Lenin képhármas volt a falon, esetleg csendéletek, míg a katolikus hagyományú településeken Lenin a munkások között, Lenin gyárlátogatáson, és hasonló témájú képek sokaságával díszítették a falakat, a helyi vallási hagyomány templomi mintája szerint. (Fotó: Jankó Attila / FORTEPAN)</figcaption>
</figure>

<figure>
<img src="/images/7819327_2e6f1f3053525fa17220a52042e46912_wm.jpg" alt="" />
<figcaption>A kutatásban külön fontos rész volt a vécék, mosdók dokumentálása. Egyébként, - talán az óvodák és templomok esetében legkevésbé -, de minden területen erősen érződött a kutatásban összehasonlított két megye közötti különbség, urbanizációs lejtő Győr-Moson-Sopron megye javára. (Fotó: Jankó Attila / FORTEPAN)</figcaption>
</figure>

<figure>
<img src="/images/7819323_849857567210df7d46b86360891217eb_wm.jpg" alt="" />
<figcaption>(Fotó: Jankó Attila / FORTEPAN)</figcaption>
</figure>

<figure>
<img src="/images/7819319_53355e71bf9a9bc531c0bd8ae1a6d835_wm.jpg" alt="" />
<figcaption>Általános iskola, Orosháza, Zombai utca 63. (Fotó: Jankó Attila / FORTEPAN)</figcaption>
</figure>

<figure>
<img src="/images/7819335_57a721f508772296078d96b977a7b7b4_wm.jpg" alt="" />
<figcaption>A vendéglátóhelyek, éttermek, presszók gyakran szinte egymagukban képviselték a városiasságot, egy-egy kistelepülésen. Ha az épület jellegtelen is volt kívülről, a belső legtöbbször hangulatosra sikerült. Amire ez a kép nem a legjobb példa. Viszont látható rajta a városiasságot jelképező üdítős üveg díszként-kitétele és a hiánygazdaságra utaló kiürült hűtő. (Fotó: Jankó Attila / FORTEPAN)</figcaption>
</figure>

<figure>
<img src="/images/7819309_155673964012e5e06f779a9f4651dcba_wm.jpg" alt="" />
<figcaption>Klasszikus udvari tekepálya. Míg a bowling be nem tört - lassan a legkisebb településekre is - ez volt a legjobb szórakozás a vidéki kocsmák udvarán. Kapitány Ágnes a képet nézve viszont egészen másról beszélt. Szerinte ez a kép is tökéletes példája az úgynevezett "Patyomkin" - jelenségnek. "a kutatás egyik legszembetűnőbb jelensége az intézmények első és hátsó frontja közötti különbség: az az elsősorban tekintélyuralmi rendszerekre, erősen hierarchizált társadalmakra jellemző magatartás, amellyel kifelé igyekeznek kedvező képet mutatni, és szinte egyáltalán nem törődnek azzal, ami hátul van." - írták könyvükben. A farakással, a rossz székekkel, a gumiabronccsal. (Fotó: Jankó Attila / FORTEPAN)</figcaption>
</figure>

<figure>
<img src="/images/7819301_bad75f98d174ba6da578fab85c230500_wm.jpg" alt="" />
<figcaption>Negyedszázad a nép szolgálatában. Sok kistelepülésről készült képről könnyen asszociálhat az ember sokkal korábbi időszakra is, akár az '50-es évekre, erre sokszor a militáns feliratok is rátesznek. A kutatás tanúsága szerint Békés megyében jellemzően több ilyen volt a nyolcvanas években is, mint Nyugat-Magyarországon. (Fotó: Jankó Attila / FORTEPAN)</figcaption>
</figure>

<figure>
<img src="/images/7819317_f77133ca445809e6b07201d0acabc79f_wm.jpg" alt="" />
<figcaption>Egyrészt a már említett "Patyomkin" - jelenség, másrészt a a legtipikusabb udvari budi, harmadrészt lengőteke. Egyébként általánosan jellemző volt a kertkultúra hiánya, az udvarok lepusztultsága. Az urbanizációs törekvés lázában, amit csak lehetett lebetonoztak, ahol nem tették, sár volt. Kifejezetten jellemző volt az iskolaudvarokra ez a kopárság. (Fotó: Jankó Attila / FORTEPAN)</figcaption>
</figure>

<figure>
<img src="/images/7819325_b9c0cedd2fb3a00ee8d8f34420c0d388_wm.jpg" alt="" />
<figcaption>A képen ugyan nem meghatározó a növényzet, de Kapitány Ágnes szerint minden korszaknak megvoltak a tipikus irodai növényei_ "a növények is lehetnek hatalmi szimbólumok, minden korban más-más növény tölthet be ilyen szerepet". '50-es évek: aszparágusz, futó pletyka, '60-as-'70-es évek: filodendron fikusz, aztán jöttek a törpefenyők. (Fotó: Jankó Attila / FORTEPAN)</figcaption>
</figure>

<figure>
<img src="/images/7819329_c35866c3e8e26fca2eb5c2e663238d98_wm.jpg" alt="" />
<figcaption>Az osztálytermek elsősorban az iskolák túlzsúfoltak voltak.Sokszor olyan termekben voltak kénytelenek órákat tartani, amelyeket nem arra célra épültek. A Békés megyei kistelepülések iskoláira jellemző volt a szegénység, puritánság, zsúfoltság, a kevés felszerelés, a termekben hajópadló, széntüzelésű kályha. Később olajkályha, amire tucatszám olvadt rá egy-egy figyelmetlen diák nejlonköpenye. (Fotó: Jankó Attila / FORTEPAN)</figcaption>
</figure>
