---
title: "Amur a Balatonban, l’amour Tihanyban"
date: 2019-12-15T00:00:00.000+00:00
author: Bodolai László, Kiss Eszter, Barakonyi Szabolcs (képszerkesztő)
cover_image: /images/30761719_3be5f9290457bd391dc2f606676aa476_wm.jpg
---

Gimnazista korától érdekelték a vízi élőlények, az egyetemen az egyik legnevesebb halászatbiológus lett a professzora, így ezzel eldőlt a sorsa. Tölg István 1956-ban, huszonévesen kezdett a mai Balatoni Limnológiai Intézet elődjében. A Klebelsberg-alapítású, nagy múltú, az MTA szárnyai alá vett intézetben felsőbb utasításra évekig többet foglalkoztak például nyulakkal, mint a Balaton vízi életéhez kapcsolódó kutatásokkal. Tölg az intézet új aranykorának tanúja lett, amely nemcsak sikeres kutatásokat, hanem legendás társasági életet is jelentett. Erről szól Szalay Károly regénye, a Bikakolostor. „Az volt az intézet varázsa, hogy barátok vártak, dumák, viták, izgalmak a laboratóriumokban, izgalmak a hálószobákban, potya nők a strandon, és persze érdekes politikai hírek is esetleg”– áll a könyvben, amelyben Tölg a Felvidékről öt szatyorral kidobott Tass neve alatt bukkan fel.

A most bemutatott fotók a Balatonon és Dinnyésen készültek – itt szaporított amúrt és busát két évig Tölg István, mielőtt a százhalombattai Temperáltvízű Halszaporító Gazdaság igazgatója lett csaknem két évtizedre. A többszáz, sokszor saját fotójával kísért szakcikket, illetve könyveket is író halászatbiológus 2009-ban halt meg.

<figure>
<img src="/images/30645811_f5d78608f1de1b987f5377a83e7fb6c6_wm.jpg" alt="" />
<figcaption>Jég alatti nehézbúvárkodás a Balatonon, talán halszámlálás, talán ivarérett halak begyűjtése miatt. A magas, kalapos férfi Dr. Felföldy Lajos botanikus és hidrobiológus, a sapkás, napszemüveges Dobos Gyula asszisztens és az intézet hajóvezetője. A tihanyi Magyar Biológiai Intézetet Klebelsberg Kuno alapította 1927-ben. A közoktatási miniszternek nem volt könnyű dolga, a húszas évek nehéz politikai és gazdasági helyzetében többször megkapta a „Minek egy ekkora gondban lévő országnak egy csiborpatkoló?”-kérdést. (Fotó: Tölg Anna / FORTEPAN)</figcaption>
</figure>

<figure>
<img src="/images/30645805_af3486608b9e7cad7179bf320ec5e514_wm.jpg" alt="" />
<figcaption>Tölg István egyik munkatársával a tihanyi kutatóintézetben, amelynek akkoriban egykori egyetemi tanára és mentora, Woynarovich Elek volt az igazgatója. A fotón Tölg egy méreten aluli süllőt szorongat, igyekszik a szájából kiszabadítani a ragadozóhal egyik fő táplálékát, egy félig megrágott szélhajtó küszt (közismertebb nevén snecit). Láthatóan kétszemélyes művelet, az asszisztens egy csipesszel feszíti szét szerencsétlen süllő száját. A közhiedelemmel ellentétben a süllő és a fogas ugyanazon halfaj, csak a nagyobb példányok érdemelték ki a fogas nevet a nagyranövő szemfogak miatt. A fogas unokatestvére a kisebb alkatú kősüllő, amit horgászberkekben kövesnek becéznek. A köves húsa vetekszik a fogaséval. (Fotó: Tölg Anna / FORTEPAN)</figcaption>
</figure>

<figure>
<img src="/images/30645809_efb5af28ff3684b84e0ade26cce4f91d_wm.jpg" alt="" />
<figcaption>Fent az apátság, lent az intézet. A kép 1960-ban készült. Az évtizedek óta tervezgetett intézet nem véletlenül került a Tihanyi-félszigetre. Ez volt akkoriban a Balaton környékének legérintetlenebb területe, mely belső tavával, hegyeivel, vulkanikus képződményeivel rengeteg kutatási témát adott, de ami ennél is fontosabb: a két nagy balatoni medence találkozásánál fekve különösen alkalmasnak tartották sekély és mély vizek összehasonlító tanulmányozására. A kultuszminisztérium a tihanyi bencésektől vette meg a többhektáros területet, ahol Kotsis Iván tervei szerint épült fel a főépület, a vendégház és a kutatói lakóház. A képen jobbra a Rockefeller-alapítvány támogatásával épült üvegház, az ötvenes években algagyár működött benne. (Fotó: Tölg Anna / FORTEPAN)</figcaption>
</figure>

<figure>
<img src="/images/30645807_66391a9a0854c4dd29379351a7633ac1_wm.jpg" alt="" />
<figcaption>A nádas melletti töltésen karókat pakolnak le egy nehezen meghatározható járműről, a kerekei és a fékező szerkezet alapján úgy tűnik, mintha keskeny nyomtávú vasúti kocsi lenne, amely elé egy lovat fogtak be. A minden bizonnyal egyedi, balatoni lóvasúttal valószínűleg kerítéskarókat szállítanak. (Fotó: Tölg Anna / FORTEPAN)</figcaption>
</figure>

<figure>
<img src="/images/30645803_db3b6e0ddf88d9ef9f0c8468a7294a11_wm.jpg" alt="" />
<figcaption>A kalapos pártitkár elégedett. Tölg fotóján a hagyományos, körhálós halászat utolsó stádiuma: a háló a partra húzatása. A halakat hatalmas, vesszőkosarakban hordják el minden valószínűség szerint az oxigénpalackkal levegőztetett halszállító tartályokhoz. Az intézet kalapos, ballonkabátos párttitkára elégedetten figyeli a munkafolyamatot. A horgászok nagy megelégedésére néhány éve a balatoni halászatot betiltották. (Fotó: Tölg Anna / FORTEPAN)</figcaption>
</figure>

<figure>
<img src="/images/30645797_4ce18bf494223ca5ceb3c81d0e090892_wm.jpg" alt="" />
<figcaption>Vidám nyári halászat A zsákmány láthatóan apróhalakból, többnyire kispontyokból áll, de egy körülbelül hatkilós példány is rajtavesztett. A halakat valószínű telepítés céljából halászták ki egy nevelőtóból. (Fotó: Tölg Anna / FORTEPAN)</figcaption>
</figure>

<figure>
<img src="/images/30645795_184be85ec65082f6764662b95c123054_wm.jpg" alt="" />
<figcaption>Vajon milyen halbiológiai kísérlethez kellett ez a vájlingnyi megpucolt és beirdalt, méreten aluli amur? (Fotó: Tölg Anna / FORTEPAN)</figcaption>
</figure>

<figure>
<img src="/images/30645793_74229743e2a358e6fc598e3bd72231df_wm.jpg" alt="" />
<figcaption>Angolnák mérlegelve, valószínű telepítés vagy szállítás előtt. Az angolna sem őshonos hal a Balatonban, bár egyes vélemények szerint a Sió csatornán fel tudott úszni. Míg az amurnak az ikrája, az angolnának a vére mérgező. Balatoni horgászat során helyi öreg pecásoktól lehet olyan történetet hallani, hogy éjszaka az angolnák kikúsznak a kertbe, és leeszik a zsenge zöldborsótermést. Bár tényszerű, hogy az angolna a nedves fűben meglepően jól siklik, a történetet azért valószínűleg túlzás. (Fotó: Tölg Anna / FORTEPAN)</figcaption>
</figure>

<figure>
<img src="/images/30645799_b6352fdbfad5b9b95518dde002cca5b7_wm.jpg" alt="" />
<figcaption>Kövér tükörponty fekszik a mérlegelőhálón. (Fotó: Tölg Anna / FORTEPAN)</figcaption>
</figure>

<figure>
<img src="/images/30645789_b1c24577aa1853f048669cd533c3ecda_wm.jpg" alt="" />
<figcaption>Hagyományos, kerítőhálós halászat a Badacsony alatt. Süt a képről, hogy nyáron sem lehetett egyszerű munka a halászmesterség. (Fotó: Tölg Anna / FORTEPAN)</figcaption>
</figure>

<figure>
<img src="/images/30645787_67251f63e8d7f47d99a7326958fb9d89_wm.jpg" alt="" />
<figcaption>Egy amurkölyök hasát nyomkodja ismeretlen okból a kísérletező biológus. A halnak láthatóan nem tetszik a művelet, de még így is jobban járt, mint beirdalt társai. (Fotó: Tölg Anna / FORTEPAN)</figcaption>
</figure>

<figure>
<img src="/images/30645785_09164867b2592e471baba268d28189c4_wm.jpg" alt="" />
<figcaption>Fiatal kutató, kutyával. A hatvanas évekbeli legendás tihanyi kutatói életről szól a már emlegetett Bikakolostor, álnevekkel, de „elképesztően hiteles karakterábrázolásokkal” – írja G.-Tóth László, aki intézettörténetében hozzáteszi a magáét. Tőle tudjuk, hogy a konyhát a kutató-feleségek hetenként felváltva, kevés pénzből vezették és a közös étkezések fontos csapatépítők voltak. Az akkoriban történt legkülönfélébb intézeti és intézet-körüli társadalmi események, társasági történetek ma már az intézeti anekdotakincs klasszikusai. (Fotó: Tölg Anna / FORTEPAN)</figcaption>
</figure>

<figure>
<img src="/images/30645783_4b8bc7e4c88b61738646560e47d0f3f0_wm.jpg" alt="" />
<figcaption>Öltönyös csoportkép a tavon. A minisztériumból lejöttek az elvtársak ellenőrizni a Kutatóintézetet, és az egyik halász megcsónakáztatja őket. Bezzeg erre a csónakra jutott motor, míg a Badacsony alatti halászoknak evezőkkel kellett küszködni. (Fotó: Tölg Anna / FORTEPAN)</figcaption>
</figure>

<figure>
<img src="/images/30645781_e9bac69a627d56e0eeaea386042738c3_wm.jpg" alt="" />
<figcaption>Süllő evolúció A vonalzó szerint a legnagyobb sem érte el a kifogható mérethatárt, de legalább a fogai jól megfigyelhetők, bár kis méret miatt még jóindulattal sem üti meg a fogas kategóriát. (Fotó: Tölg Anna / FORTEPAN)</figcaption>
</figure>

<figure>
<img src="/images/30645777_f270933417dafc232051bf1c695c5cbb_wm.jpg" alt="" />
<figcaption>A merítőhálószerű halászeszközzel három minipontyot fogott a nem túl szerencsés halász, valószínűleg azon tűnődik, érdemes-e tovább folytatni. (Fotó: Tölg Anna / FORTEPAN)</figcaption>
</figure>

<figure>
<img src="/images/30645779_d757f08cefc10d54622ba64a2ee12d8f_wm.jpg" alt="" />
<figcaption>Egy gyönyörű, nagyjából hatkilós csukát tart a kezében a szerencsés horgász, a krokodilpofájú hal vagy tele van ikrával, vagy nemrég nyelt le egy egykilós pontyot. (Fotó: Tölg Anna / FORTEPAN)</figcaption>
</figure>

<figure>
<img src="/images/30645775_3405d3e8599853901a55f1fba2bf8852_wm.jpg" alt="" />
<figcaption>Vidám halászok nem mindennapi zsákmánnyal. Balról jobbra fogas, amur, harcsa, harcsa, óriás fogas, ebben a sorrendben. A harcsák bőven tíz kiló felettiek, de a nagyobb fogas is megüti a hét kilót. (Fotó: Tölg Anna / FORTEPAN)</figcaption>
</figure>

(Borítókép: Amur a Dinnyési Halgazdaságból, hatvanas évek vége. Tölg Anna / FORTEPAN)
