---
title: "A test a régi papír húszasról – egy eltévedt golyó végzett vele 1956-ban"
date: 2019-04-21T00:00:00.000+00:00
author: Kiss Eszter, Barakonyi Szabolcs (képszerkesztő)
cover_image: /images/27471263_3e504c6b28567eba47cf2758d9e70829_wm.png
---

A Fortepan 110 ezer képéből 200 kiemelkedő fotót és 16, a képekhez tartozó történetet mutat be a Minden múlt a múltam című kiállítás. Néhány történetet az Indexen is olvashat a következő hetekben. Ha az összesre kíváncsi és a Fortepan saját történetét is szeretné megismerni, szeretettel várjuk 2019. augusztus 25-ig a Magyar Nemzeti Galériában.

A „legszebb alakú sportember”– tartották Hegedűs Istvánról a második világháborút követő években. A többszörös magyar bajnok öttusázó lett az új húszforintos emblematikus alakja, Kisfaludi Strobl Zsigmond pedig róla mintázta a Gellérthegyi Szabadság-szobor egyik mellékalakját, a Fáklyavivőt. Állítólag ő volt az 1954-es Rákóczi hadnagya című filmben Bitskey Tibor színész dublőre is.

<figure>
<img src="/images/27457921_1b49d24880a8011e95cc62d065fffc2a_wm.jpg" alt="" />
<figcaption>Hegedűs István öttusázó modellt áll a 20 forintos bankjegy férfialakjához 1946-ban A Fortepan gyűjteményében szereplő werkfotót Füle Mihály grafikus készítette a háborút követő óriási infláció után bevezetésre kerülő új fizetőeszköz, a forint egyik címletének tervezési munkáihoz. A húszforintos tervezésével Horváth Endrét, metszésével Nagy Zoltánt bízták meg. Az allegorikus figurát az eredetileg festőnek készülő Füle Mihály rajzolta, bár az ő neve nem szerepel az 1948 és 1992 között használatban lévő bankjegyen. Füle a címlet tervezésekor hosszasan kereste a megfelelő modellt, végül a Testnevelési Főiskolán talált rá. Az elkészült bankjegyen a test Hegedűsé, az arckép azonban stilizált. A szép testű sportember Füle visszaemlékezése szerint alaposan megfázott a hideg műteremben. (Fotó: Füle Mihály / FORTEPAN)</figcaption>
</figure>

<figure>
<img src="/images/27457927_be724edd41d2c33c6e0e028b43781403_wm.jpg" alt="" />
<figcaption>Kisfaludi Strobl Zsigmond Hegedűsről mintázta a Gellérthegyi Szabadság-szobor (hivatalos nevén Felszabadulási emlékmű) egyik mellékalakját, a Fáklyavivőt is Hegedűs István Nyíregyházán született 1924-ben. A jó úszó, tornász, síelő, birkózó és vízilabdás fiú Budapestre került, ahol a BSZKRT Előre versenyzője lett, majd válogatott öttusázó. 1948-ban megnyerte a magyar öttusabajnokságot, két évvel később csapatban lett aranyérmes. 1952-ben tartalékként részt vett a helsinki olimpián. (Fotó: Sattler Katalin / FORTEPAN)</figcaption>
</figure>

<figure>
<img src="/images/27457929_1954a7b0213ec342aa4a8d1552f3cab3_wm.jpg" alt="" />
<figcaption>A Lenin (ma Teréz) körút és a Szófia (ma Dohnányi Ernő) utca sarka 1956-ban A kedvenc lova után Fityulaként emlegetett Hegedűs 1956-ban a Vasas úszóedzője volt. A forradalom kitörése utáni napon az egyik kollégájával az uszodába indultak Szófia utcai lakásáról, hogy hazaküldjék az edzésre érkező gyerekeket. (Fotó: Pesti Srác / FORTEPAN)</figcaption>
</figure>

<figure>
<img src="/images/27457925_c364aeac885a40f5e24c37b3467361ec_wm.jpg" alt="" />
<figcaption>A Lenin (ma Teréz) körút az Oktogon felől a Szófia (ma Dohnányi) utca felől nézve 1956-ban Útközben, a Nagykörút és a Szófia utca sarkán egy könyvégetéshez kiérkező ÁVO-s csapat eltévedt golyója eltalálta, és a sérülésbe belehalt. Először egy közeli, Izabella utcai bérház udvarán temették el. (Fotó: Pesti Srác / FORTEPAN)</figcaption>
</figure>

<figure>
<img src="/images/27457931_f2d45b733550659c9a46ad50cc915c99_wm.jpg" alt="" />
<figcaption>Könyvégetés, össztánc és a ruszkiknak szóló üzenet a körút és a Szófia utca sarkán 1956-ból Hegedűs holttestét 1957 tavaszán kihantolták, és a Kerepesi úti temetőben helyezték végső nyugalomra. Alakját a papír húszforintos a kilencvenes évekig őrizte, a Gellérthegyi Fáklyavivő pedig a mai napig. (Fotó: Pesti Srác / FORTEPAN)</figcaption>
</figure>
