---
title: "Szeged utolsó polgári pillanatai"
date: 2019-08-25T00:00:00.000+00:00
author: Kiss Eszter, Barakonyi Szabolcs (képszerkesztő)
---

Karády Katalinok és Szörényi Évák, decens kalapköltemények és prémgallérok, elegáns férfiak (vannak még férfiak!) cigarettafüstben, hangverseny és mulatós zene, napsütés és hó. Lissák Tivadar fotói a békebeli polgári élet már nem sokáig tartható felszínét őrzik, utolsó emlékek egy végleg letűnt korszakból. Hiszen Magyarország több mint egy éve hadban áll, a kenyeret jegyre adják, elsötétítés van, néhány bomba is hullott, megszületett három jogkorlátozó törvény, apák és férjek a Don-kanyarban. Sorsuk éppen azokban a napokban pecsételődött meg, amikor a Bárdos Lajos vezette Budapesti Kórus szegedi koncertre indult 1943. február elsején.

Az amatőrfotós Lissák Tivadar hihetetlenül izgalmas és korfestő képei évek óta szerepelnek a Fortepan archívumában, az 1934 és 1948 között készült [fotóiból korábban már mutattunk](https://index.hu/nagykep/2014/12/15/maganheccek_es_egyenruhak/) néhányat. Most a [Mi Vidékünk](https://index.hu/mividekunk/csongrad/) miatt vettük elő 1943-ban Szegeden lőtt képeit, hogy a legutóbbi [veszprémi családtörténet](https://index.hu/fortepan/2019/07/14/cholnoky_veszprem_nagykep_mi_videkunk_csaladtortenet/) , a korábbi [Vas](https://index.hu/fortepan/2019/04/28/ez_a_mi_vasunk_-_ahogy_egy_mezei_ugyved_latta/) és [Zala megyei](https://index.hu/fortepan/2019/03/03/ez_a_mi_zalank/) anyagok után egy csongrádi Nagykép is szülessen.

Az 1909-as születésű, harmadik generációs mérnökember Lissák életéről nem sokat tudunk. A Budapesti Kórust éveken keresztül, több helyen és időpontban fotózta. Kiderült, hogy személyes szálak fűzték Bárdos Lajoshoz és a kórushoz: Lissákék voltak a karnagy testvérének, Deák Bárdos György egyik lányának a pótszülei és valószínűleg Lissák felesége is énekelt a kórusban. A ma is létező [Budapesti Kórus](http://www.budapestikorus.hu/) segítségével igyekeztünk nyomokat találni a hetvenhat évvel ezelőtti szegedi fellépésről; irattáruk ugyan a háborúban elpusztult, a régi kórustagok azonban néhány személyt azonosítottak a fotókon.

A leginkább régi cikkekből, újsághírekből rekonstruálható Szegeden töltött két nap története egy pillanatra visszadob a múltba. Tényeket és adatokat tudunk, amit a képen szereplők még nem, de az érzéseikről és a gondolataikról, amivel a fotós szemébe néztek, fogalmunk sincs. 1943. február 2-án a Budapesti Kórus koncertet adott Szegeden, Sztálingrádnál a német csapatok vereséget szenvedtek, ezzel tulajdonképpen eldőlt a második világháború.

<figure>
<img src="/images/29196067_b7bf09b4d7df1b8db9e78d3a449ce6a9_wm.jpg" alt="" />
<figcaption>Hamvadó cigarettavégek, friss dauer és pesti sikk. Magyarország másfél éve hadban áll. A száztagú Budapesti Kórus és az Operaház négy énekese a Szegedi Filharmonikus Egyesület meghívására indult Szegedre, a nemrég visszaszerzett Délvidék központjába koncertezni. A cigarettázó nők között Sulyok Kálmán, a kórus titkára, a kártyavető nő Balázs Ibolya szoprán szólamvezető. A vonaton ott kellett volna ülnie a kórusalapító karnagynak, a Kodály-tanítvány Bárdos Lajosnak is, aki két évvel azelőtt egyesítette a Palestrina (ebben énekelt) és a Cecília Kórusokat (ennek karvezetője volt). Azonban Bárdos váratlan betegsége miatt Péter József ugrott be helyette a Kodály és Beethoven műveiből rendezett hangversenyen. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196045_c3dddf0ea030ad680fa2724c137dd793_wm.jpg" alt="" />
<figcaption>Fejfájás ellen Beretvás-pasztilla, minden másra Duna Általános Biztosító. Életmegoldások egy vasúti kocsiban. Lányok, fiatal nők itt (jobb oldalon Borsy Istvánné Boriska, szoprán), apjuk, bátyjuk, férjük, szerelmük az orosz fronton. A 2. magyar hadseregről alig szivárognak a hírek: „Muszka földre lassan jár a posta, [...] a halványzöldszín tábori levél”– búgta Karády. „Azok a kemény csapások, amelyeket a Don mentén honvédőink elviseltek, azok a nehéz szenvedések, amelyeket kiállottak és azok a példátlan teljesítmények, amelyeket kiverekedtek, arra kell, hogy ösztönözzenek bennünket, hogy a védekező fegyvert még keményebben markolva, töretlen lélekkel küzdjük végig a magyarságnak ezt a sorsdöntő küzdelmét”– [nyilatkozta](https://adtplus.arcanum.hu/hu/view/UjNemzedek_1943_02/?query=DATE1%3D(1943-02-01--1943-02-04)&pg=0&layout=s) éppen a fellépés napján a magyar nemzetvédelmi propagandaminiszter. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196047_de2785acbf65214a65db9add449d19e3_wm.jpg" alt="" />
<figcaption>A Budapesti Kórus tagjai a szegedi Indóház téren, az 1-es villamos megállójában. 1941-ben ezen a környéken esett az egyik első háborús bomba Magyarországra. Pár nappal azelőtt, hogy megkezdődött a Délvidék visszacsatolása, a jugoszláv légierő bombázói jelentek meg a légtérben, célpontjuk a szegedi vasútállomás és a vasúti híd volt. A légvédelem a támadó kötelék összes gépét megsemmisítette, szegedi halálos áldozat nem volt. A [Délmagyarország](https://www.delmagyar.hu/delmagyarchiv/az_allomasfonok_divanyain_pattogott_a_bomba/2396732/) akkori beszámolója szerint az állomásnak szánt bomba ugyan átszakította az épület mennyezetét, de nem robban fel: az állomásfőnök rugós díványain ide-oda pattogva végül egy párnán kötött ki, az utászok pedig ártalmatlanították. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196061_1e3391d8fcd47378e3f473dd10f9b11d_wm.jpg" alt="" />
<figcaption>A kórus fellépését hirdető plakát a Széchenyi tér és a Híd utca sarkán, az oszlop mögött jobbra az Aigner-ház. A Fortepanon valószínűleg Lissák Tivadar hagyatékában található a legtöbb plakát; van reklám és propaganda, kézzel írt és nyomtatott falragasz, Budapestről, vidékről és a frissen visszacsatolt területekről. Az elképesztően értékes és izgalmas kortörténeti dokumentumok közül a nyilas rémuralom plakátjairól részletesen [itt írtunk](https://index.hu/nagykep/2014/10/16/nyilas_plakatok_nagykep/). Ha a bélyeggyűjtőknek különösen sokat ér egy rontott darab, a plakátgyűjtőknek ez lenne igazi kincs: Bárdos Lajos neve szerepel a szegedi filharmonikusokat vezénylő Fricsay Ferenc mellett, de mi már tudjuk, hogy őt Péter Kálmán helyettesítette. Az operaházi vendégművészek Ráskay Gizella, Solymossy Margit, Kertész Lajos és Littassy György voltak. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196043_6256d21b24f2e6b6922dbc28a95f489d_wm.jpg" alt="" />
<figcaption>Kórus koszorúval. Békások a szegedi vár előtt. A vár ma a szegedi Móra Ferenc Múzeumhoz tartozik, kiállítótér és kőtár található a jelenleg felújítás alatt álló épületben. A századfordulón halászcsárda, 1943-ban a felirat szerint Szeged sz. kir. város Hivatalnokainak Egyesülete működött itt. Hogy vajon hová került a koszorú, nem tudhatjuk, de talán Dankó Pista közelben álló szobrára, amely 1912 óta áll a cigányzenész szülővárosában. Szeged a Trianon utáni Magyarország kultikus helye lett, 1919-ben innen indult egy [gondolat](http://www.kislexikon.hu/szegedi_gondolat.html) és Horthy Miklós is. A harmincas évekre Klebelsberg csinált belőle kultúrvárost, amely Bácska visszacsatolásával újabb feladatokat kapott: a Délvidék kultúrcentruma lett. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196049_ff54da711f3edf7e5b34fef6f1cbd227_wm.jpg" alt="" />
<figcaption>Rafinált kalapok, háborús elegancia a szegedi villamoson. A fotókat nézve nehéz elképzelni, hogy háború van, hogy egy éve bevezették a jegyrendszert, az élelmiszert fejadagokban mérik. Az újságokban új rovat van, a „háborús konyha”, mellette a színház- és moziműsor, koncertek, hangversenyek, varieté, sporthírek, lovi-eredmények. Az apróhirdetések szerint aki tud, vegyen villát, palotát, bérházat, vagy briliánst és használt ruhát. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196053_5faa03614c45a5c22869caca2eeb9a53_wm.jpg" alt="" />
<figcaption>A filharmonikusok beállása a Városi Színház (ma Szegedi Nemzeti Színház) színpadán. Végül nemcsak Kodály Te Deumát és Beethoven IX. szimfóniáját adták elő, hanem Kodály Jézus és a kufárok című acappella művét is. Két koncert volt: február elsején a diákoknak tartott főpróbahangverseny, másnap egy délelőtti koncert. A helyi filharmonikusok fiatal karnagya, Fricsay Ferenc tudatosan szoktatta zenéhez a szegedi ifjúságot, előbb a Belvárosi Moziban, majd a Városi Színházban szervezett nekik koncerteket. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196055_a0a2142e82becb0921d8cf0a6be9670e_wm.jpg" alt="" />
<figcaption>A Budapesti Kórus tagjai a Stefánián. Háttérben balra a közúti híd Az 1941-es bombázás abszurd közjáték volt ahhoz képest, ami 1944-1945-ben érte Szegedet. A brit-amerikai légitámadások pusztítása is súlyos volt, de a fotón látható közúti hidat a visszavonuló német csapatok robbantották fel. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196059_e9f192f6acce942c7029e1ce4b5ad266_wm.jpg" alt="" />
<figcaption>A fellépés a függöny takarásából. A kórus és a szimfonikusok a Városi Színházban. A kórus ennél izgalmasabb felállásban is szerepelt már, Bárdos ugyanis több mozdulatdrámát írt a kortárs mozdulatművészet meghatározó alakjának, a párizsi évei alatt Isadora Duncantől is inspirálódott Dienes Valériának. A hangszereket kitiltó Dienes a színpadra a mozdulat kórusát állította, Bárdosét az erkélyre. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196065_36a477f1a90da885617f3c4750026426_wm.jpg" alt="" />
<figcaption>Benéztek a legendás Raffay étterembe is Az évtizedek óta működő étterem fogalom volt a városban. A tulajdonosnét “kegyelmes” asszonynak nevezték, mert “kegyelmes volt minden vendégéhez”: az adag itt volt mindenkor a legnagyobb, az ár a legalacsonyabb. Állítólag a színészekből, újságírókból, muzsikusokból álló törzsvendégeket a konyhába is beengedték kuktálkodni. Az étterem akkori számozás szerint a Kossuth Lajos sugárút 4.-ben (ma ez a 9-13. szám) működött, az épületet később lebontották. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196051_e1b2b1cf805e88c7df8c035d56e51495_wm.jpg" alt="" />
<figcaption>A Raffayban Este kilenckor már egy órája tartott az elsötétítés, amelyet csak reggeli ötkor oldottak fel. Nemcsak ez, a több épületet elfoglaló hadikórház is emlékeztetett a háborús viszonyokra. A Budapesti Kórus Borsy Engelbert ferences kórházi lelkész kérésére [meglátogatta](https://adtplus.arcanum.hu/hu/view/NemzetiUjsag_1943_02/?query=%22budapesti%20k%C3%B3rus%22%20szeged&pg=184&layout=s) a Szegeden ápoltsebesült katonákat, és magyar népdalokat énekelt nekik. (Fotó: Lissák Tivadar / FORTEPAN)</figcaption>
</figure>

<figure>
<img src="/images/29196057_e63772383a8082c6d2e5a8ac2eafaa75_wm.jpg" alt="" />
<figcaption>Dankó Pista után is volt mulatós zenei élet Szegeden A Raffayhoz hozzátartozott a cigányzene, a negyvenes évek elején péntekenként a rádióból közismert Fátyol Jancsi és cigányzenekara húzta (képen nem ők szerepelnek). (Fotó: Lissák Tivadar / FORTEPAN)</figcaption>
</figure>

A Szegedre vonatkozó helytörténeti adatokért köszönet Tóth István történésznek, a szegedi Móra Ferenc Múzeum munkatársának, a Budapesti Kórusra vonatkozó információkért pedig Pál Csillának, a Budapesti Kórus elnökének.
