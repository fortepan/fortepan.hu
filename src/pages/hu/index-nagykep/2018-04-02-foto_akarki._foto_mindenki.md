---
title: "Fotó Akárki. Fotó Mindenki"
date: 2018-04-02T00:00:00.000+00:00
author: Kiss Eszter, Barakonyi Szabolcs (képszerkesztő)
---

Újabb hagyatékkal bővült a névtelen Fortepan-szerzők sora: nemrég nejlonzacskónyi üvegnegatív érkezett egy kispesti pincéből – név, dátum, mindenféle feljegyzés nélkül. Puzzle-darabok az egyszervoltból: emberek, tekintetek, akkor mindennél fontosabbnak tűnő pillanatok, emlékbe elrakott fények, elraktározott mosolyok, évek, mozdulatok, amelyeket nézegetve majd megállítható és visszapörgethető az idő, felidézhető az eltűnt, az egyszeri.

Néhány dolog persze így is rekonstruálható. Vannak azonosítható helyszínek, például Szeged, Sopron, Zsámbék, Pannonhalma, Győr, Veszprém és Pozsony, Trencsén, Munkács, Salzburg, Königssee és vannak azonosítható események, például Zeppelin Budapest felett, Horthy Miklósné látogatása a Mária Terézia (ma Horváth Mihály) téri Gyakorló Iskolában vagy éppen az 1938-as Szent Jobb körmenet. De valószínűleg sosem tudjuk meg, ki volt az a három elválaszthatatlan barátnő, aki együtt mászott hegyet és ivott kisfröccsöt, hogy az ősz, nagybajszú férfi mindennap osztozott-e a reggelijén a kis szobapinttyel, ki volt a trendi babakocsival pózoló elegáns úrinő és mi lett a később már kézen vezetett kisfiával. Vagy milyen szálak fűzték egymáshoz őket, hogyan éltek és szerettek és talán féltek és haltak? Ki lehetett az utazást, vizet és hegyeket, mulatságot szerető férfi vagy nő, aki dokumentálta magántörténeti pillanatait – és egyáltalán hasonlít-e a fennmaradt fotók alapján a fejünkben körvonalazódó alakra?

Ez az anonim hagyaték kicsit olyan, mint az egyedi találkozása az egyetemessel, a privát történeté valami nagyobbal – mintha Kosztolányi-idézetet írnának a névtelen hősök emlékművére: „Ismertük őt. Nem volt nagy és kiváló,/ csak szív, a mi szivünkhöz közel álló. […] Akárki is volt ő, de fény, de hő volt.”

[246](http://fortepan.hu/?tags=R%C3%A9vay+P%C3%A9ter,+&x=9&y=8&view=query&lang=hu&q=) , évtizedekkel ezelőtt exponált fotó várja, hogy újra kirakjuk a puzzle-t.

<figure>
<img src="/images/19593033_a02440099af219b9de2b4e6480bdf0ec_wm.jpg" alt="" />
<figcaption>Kirándulás a hegyekben, 1934. A lányok több fotón is feltűnnek (Fotó: Révay Péter / FORTEPAN)</figcaption>
</figure>

<figure>
<img src="/images/19593035_bc23a593472020f4906eb376eafe0a45_wm.jpg" alt="" />
<figcaption>Egy megkomponált pillanat (Fotó: Révay Péter / FORTEPAN)</figcaption>
</figure>

<figure>
<img src="/images/19593017_2b54c445097b686a3a57904934e3fba0_wm.jpg" alt="" />
<figcaption>A mulatós társasági képek egyike, ekkor épp valahol falun (Fotó: Révay Péter / FORTEPAN)</figcaption>
</figure>

<figure>
<img src="/images/19593023_48c1373cb1a2b7c9d219f123ac75511e_wm.jpg" alt="" />
<figcaption>Talán egy menedékháznál pihennek a lányok. Háttérben a falon a pálpusztai sajt reklámplakátja (Fotó: Révay Péter / FORTEPAN)</figcaption>
</figure>

<figure>
<img src="/images/19593029_d16ea6c0473e9dea5156bb6413c60918_wm.jpg" alt="" />
<figcaption>Reggeli utáni madarászás: a korszak kedvenc írójára, Herczeg Ferencre megszólalásig hasonlító pizsamás úr kalitkás háziállatával (Fotó: Révay Péter / FORTEPAN)</figcaption>
</figure>

<figure>
<img src="/images/19593027_1603e435fe707ddb574ba0b75a093b28_wm.jpg" alt="" />
<figcaption>Árnyjáték vagy szúnyogháló-javítás? Élet a nyaralóban, 1937 (Fotó: Révay Péter / FORTEPAN)</figcaption>
</figure>

<figure>
<img src="/images/19593031_9205a3c15d80756183d63a64231747f5_wm.jpg" alt="" />
<figcaption>A Cukor utca eleje, balra a Centrál kávéház épülete 1937-ben. Tükör által homályosan (Fotó: Révay Péter / FORTEPAN)</figcaption>
</figure>

<figure>
<img src="/images/19593021_bc334f6018ef4dd3bf74058a1a33100d_wm.jpg" alt="" />
<figcaption>A Piarista köz a régi Erzsébet híddal (Fotó: Révay Péter / FORTEPAN)</figcaption>
</figure>

<figure>
<img src="/images/19593015_10205dbd47024cf8e27a7bd83ee96b77_wm.jpg" alt="" />
<figcaption>A [Fortepan megfejtőinek](http://forum.index.hu/Article/showArticle?t=9204653) köszönhetően pontosan adatolt fotó: Az ünnepi felvonulás (élén a Szent Jobbal) az Andrássy úton halad a Hősök terén tartandó misére 1938-ban, a Szent István évben (Fotó: Révay Péter / FORTEPAN)</figcaption>
</figure>

<figure>
<img src="/images/19593013_17016603167b69efa1b4d9b44a7f0d48_wm.jpg" alt="" />
<figcaption>Lendülő karok és nemzetiszocialista zászlócskával díszített autókonvoj (Fotó: Révay Péter / FORTEPAN)</figcaption>
</figure>

<figure>
<img src="/images/19593019_d4ee5e97bf95819922cf653083a7fb7c_wm.jpg" alt="" />
<figcaption>Az 1938-as Szent István év Szent István napján soha nem látott fényárban tobzódott Budapest: a figyelemre méltó világító kettőskereszt mellett a a hajók, a hidak, a Duna-korzó és a Citadella is versenyben volt (Fotó: Révay Péter / FORTEPAN)</figcaption>
</figure>

<figure>
<img src="/images/19593025_ba35e12686d67a9bb6d6756f66c51c4e_wm.jpg" alt="" />
<figcaption>A Parlament díszkivilágítása 1935-ben (Fotó: Révay Péter / FORTEPAN)</figcaption>
</figure>
