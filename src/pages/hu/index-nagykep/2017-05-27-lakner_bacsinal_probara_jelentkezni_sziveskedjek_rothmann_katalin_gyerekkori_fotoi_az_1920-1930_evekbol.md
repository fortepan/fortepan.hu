---
title: "Lakner bácsinál próbára jelentkezni szíveskedjék"
date: 2017-05-27T00:00:00.000+00:00
author: Kiss Eszter, Barakonyi Szabolcs (képszerkesztő)
---

Rothmann Katalin (1924–2000), az elfeledett színésznő izgalmas, a XX. század viharaiban megtépázott életéről egy éve [írtunk](http://index.hu/fortepan/2016/05/21/csaladtortenet_lomtalanitasbol_-_kepek_a_kukabol/) az Indexen. Akkor csak sejtettük, hogy már kislányként közel került a színpadhoz, de a bizonyítékot egy bordó, aranymintás, Izraelből érkezett [album](http://fortepan.hu/?tags=Rothman+csal%C3%A1d%2C+&x=8&y=7&view=query&lang=hu&q=) hozta el. A húszas–harmincas évekből származó gyerekkori fotókat és újságkivágásokat beragasztó büszke mama megőrizte nekünk a lakneristák, vagyis a korszak gyermekszínészeinek világát. A Ráth Kató néven fellépő Rothmann Katalinnak Lakner bácsi legendás gyerekszínházában Ruttkai Éva és Iván, Igaz Lucy, Puskás Tibor volt a játszótársa, de feltűnt Jávor Pál oldalán is.

A némafilmek feliratainak fordítója, filmdramaturg, konferanszié, a Royal Apollo mozi igazgatója, az Édes Mostoha szerzője és igazi reklámguru [Lakner Artúr](http://www.hangosfilm.hu/filmenciklopedia/lakner-artur) (1893–1944) 1926-ban hozta létre gyermekszínházát. „Budapest intelligens gyermekvilágának népszerű előadója” új csapáson haladt. „Nem rémítő boszorkánymesékkel, hanem modern, ötletes, szórakoztató, amellett mindig oktató és hazafias színdarabokkal és tréfákkal mulattatja a kicsinyeket, olyan beszélgető és közvetlen stílusban, amely utolérhetetlen és utánozhatatlan”- írta róla a Budapesti Hirlap.

Ráth Kató öt-hat évig volt tagja Lakner bácsi csapatának, fellépett a Vígszínházban, az Új Színházban, a Royal moziban vagy éppen a Cirkuszban rendezett előadásokon.

<figure>
<img src="/images/16366491_90a7ec980b9740ade21599126999e480_wm.jpg" alt="" />
<figcaption>Ismeretlen színházi előadáson készült csoportkép a harmincas években. Jávor Pál mellett Ráth Kató, a kép jobb szélén a „cukros baba” Ruttkai Évi. Bal szélen Puskás Tibor, aki felnőttként is a pályán maradt, az első lévő sorban a jobb oldali kisfiú Ruttkai Iván Hogyan lehetett valaki laknerista? A pesti mamák minden évben türelmetlenül várták Lakner bácsi „gyereksorozását”, ahol a jelentkező gyerekeknek nemcsak arra kellett válaszolniuk, hogy hány évesek, járnak-e iskolába és milyen tanulók, tanultak-e énekelni, táncolni – hanem olyan indiszkrét kérdésekre is, hogy szót fogadnak-e szüleiknek és szeretik-e a főzeléket. (Fotó: Fortepan / FORTEPAN)</figcaption>
</figure>

<figure>
<img src="/images/16366487_579d603e731e50327ff37dddbfab1239_wm.jpg" alt="" />
<figcaption>Az óriás masnis Kati ismeretlen barátokkal, talán családtagokkal egy bérház folyosóján. A kutya és a paraván a Rothmann család fotóinak visszatérő motívuma. (Fotó: Fortepan / FORTEPAN)</figcaption>
</figure>

<figure>
<img src="/images/16366489_4fd6583903dd16765ea003a65cfa1d5c_wm.jpg" alt="" />
<figcaption>Elegáns társaság gyűjt adományt a rokkantak részére a Liszt Ferenc téren. A napernyő alatt, jobb oldalon fátylas kalapban Goldenberg Lili, Kati mamája. A háttérben terézvárosi utcagyerekek és a Japán kávéház (ma Írók Boltja) székei. (Fotó: Fortepan / FORTEPAN)</figcaption>
</figure>

<figure>
<img src="/images/16366501_dd12d6a4b4490d5ca2c77977ca22d63d_wm.jpg" alt="" />
<figcaption>Színpadra lépés előtt Ráth Kató hamar hozzászokott a szerepléshez. Szülei alig egyévesen benevezték a Szinházi Élet babaszépségversenyére, 4-5 éves korától balettiskolába járt, majd csatlakozott Lakner bácsi gyerekszínházához. A bordó album őriz egy Ráth Katónak a Teréz körút 18. I. emelet 1. ajtó alá címzett, gondosan celofánba csomagolt kártyát, amelyen Lakner bácsi 1935-ben felkéri a kis primadonnát, hogy jelenjen meg próbára az Erzsébet körúti Royal Apollóban. (Fotó: Fortepan / FORTEPAN)</figcaption>
</figure>

<figure>
<img src="/images/16366503_152543c8802ee5e1e24fe93bab2f0ad5_wm.jpg" alt="" />
<figcaption>Az Est-lapok 1934-es gyermekfarsangján. A farkaskutya később csatlakozott a csoportképhez A Vígszínházban megrendezett mulatságon volt álarcos felvonulás, jazz és operett, szerpentincsata, bábszínház. A legérdekesebb azonban az élő mesekönyv és gyerektörténelem volt, melyekhez hetekkel előbb újsághirdetésben keresték a szereplőket. „Piroska és a farkas szerepére Ráth Katót és gyönyörű farkaskutyáját tartottuk a legalkalmasabbnak” – írja a fotó alatti újságkivágás. Igazi kortörténeti jelkép a kép jobb szélén álló darutollas kislány ’Nem, nem, soha!’ és Nagy-Magyarország díszítésű selyemruhában. (Fotó: Fortepan / FORTEPAN)</figcaption>
</figure>

<figure>
<img src="/images/16366497_57a8898b3e886b01d0840b27f6d24c2d_wm.jpg" alt="" />
<figcaption>Lakner bácsi színházának születésnapja 1935-ben Kati a legfelső sorban balra, mellette Igaz Lucy, elöl, Puskás Tibor ölelésében Pécsi Gizi és Ruttkai Éva. Középen a névadó Ráth Kató gyerekkorának meghatározó éveit töltötte a színházban. Az újságkivágások és színlapok szerint nem kapott nagy szerepeket, nem érhetett Ruttkai Éva vagy az akkori másik gyereksztár, Váradi Kató nyomába. De szerepelt a Janika szerencséje (1933), A maharadzsa fia (1934), az Árvácska hercegnő (1934), a Drága nagymama! (1935) című Lakner-darabokban. (Fotó: Fortepan / FORTEPAN)</figcaption>
</figure>

<figure>
<img src="/images/16366499_9b0dadb0260e2afcb33c3f60da6924a1_wm.jpg" alt="" />
<figcaption>Adománygyűjtés fehér frakkban (Fotó: Fortepan / FORTEPAN)</figcaption>
</figure>

<figure>
<img src="/images/16366493_869700e17e59621505004a43e8bd1280_wm.jpg" alt="" />
<figcaption>Kati a Király utcai Baby divatszalon reklámarcaként. A húszas évektől működő üzlet gyermekruhákat, csecsemőkelengyét és kötöttáru különlegességeket árult, egészen 1950-ig. Ez a divatszalon tervezte és készítette a gyerekszínház ruháit. (Fotó: Fortepan / FORTEPAN)</figcaption>
</figure>

<figure>
<img src="/images/16366495_63bb41b09d580712afc42e88ff23453d_wm.jpg" alt="" />
<figcaption>Színpadi jelenet: az óriási masni maradt, Ráth Kató megnőtt A kislány nemcsak Lakner bácsi gyerekszínházában állt színpadra, hanem Utassy Gizi, a pesti operettprimadonnák tánctanárnőjének növendékeként is. Egy beragasztott újságkivágás szerint az Operettszínházban tartott bemutatón „kitűnő volt Rothmann Katinka is”. Azonban a legtöbb figyelmet, „a tomboló tapsvihart és rengeteg csokoládét” egy kétéves (!) művésznő, Garamszegi Géczy Dorottya kapta, aki nem volt hajlandó lemenni a színpadról. (Fotó: Fortepan / FORTEPAN)</figcaption>
</figure>

<figure>
<img src="/images/16847546_4e7f8dc79f329ecb20c2c78e3e9109e8_wm.jpg" alt="" />
<figcaption>Kati és kis barátnője a nyüzsgő pesti utcán, valamikor a harmincas évek elején Rothmann Katalin élete végéig Budapesten lakott. A Rothmann család nőtagjai, akik a háborút a színiiskolából szerzett apácaruhákban vészelték át, a Teréz körút 18.-ból a báró Aczél Endre (ma Ditrói Mór) utca 3.-ba költöztek. Lakner bácsi egykori tanítványa a negyvenes évek végén Réti Katalin néven lépett fel a Nagymező utcai Pódium Kabaréban, a városligeti Kisvarietében és a Vidám Színpadon. Karrierje 1956-ban ért véget, ezután a Bábszínház pénztárában dolgozott. Lakner Artúrt 1944-ben Németországba hurcolták, a róla szóló utolsó hír szerint a kecskeméti gyűjtőtáborban rendezett gyerekelőadásokat. Színházát lánya, Lakner Lívia indította újra. (Fotó: FORTEPAN)</figcaption>
</figure>

Köszönet Egon Philipnek az aranyozott bordó albumért.
