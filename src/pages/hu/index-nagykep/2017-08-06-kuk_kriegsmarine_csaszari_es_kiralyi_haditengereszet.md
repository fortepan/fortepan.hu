---
title: "Ilyen volt a béke a Császári és Királyi Haditengerészet hajóin"
date: 2017-08-06T00:00:00.000+00:00
author: Nagy Attila Károly
cover_image: /images/17756760_c6406aa0fa9e03d1c390df436fe19fac_wm.jpg
---

Ritkán látható, több mint 110 éves fotókat mutatunk be a Fortepan gyűjteményéből. A képek 1906-ban készültek az Adrián, a kollekciót a Fortepannak adományozó család sem tud sokat az egykori tengerész rokonról, aki a fotókat készítette. Annyi biztos, hogy a Császári és Királyi Haditengerészet egyik hadihajóján szolgált, és megjárta az Adriai-tenger kikötőit, Fiumét, Cattarót, és közben képekben dokumentálta a magyar matrózéletet.

Az Osztrák–Magyar Monarchia haditengerészetét (Kaiserliche und Königliche Kriegsmarine avagy K. u. K. Kriegsmarine) a 19. és 20. század fordulóján kezdte a Monarchia fokozottan fejleszteni, szinte egyszerre épült egy sor páncélozott, nehéztüzérséggel felszerelt cirkáló, romboló, torpedónaszád és csatahajó, aminek köszönhetően az I. világháború kezdetére a világ 6. legnagyobb flottáját sikerült megalakítani.

A K. u. K. Kriegsmarine hajói a flotta 1918-as megszűnéséig két háborúban vettek részt: harcoltak a boxerlázadásban és részt vettek az I. világháború tengeri csatáiban. Az alábbi képek azonban nem háborús tevékenység közben mutatják be az Osztrák-Magyar haditengerészetet, hanem békeidőben, még jó pár évvel a nagy világégés előtt láthatjuk, hogy milyen volt a magyar matrózok élete.

<figure>
<img src="/images/17721610_58bb506fbeec0971ec75d445e2ef3af2_wm.jpg" alt="" />
<figcaption>Egy (talán 110 tonnás) torpedónaszád legénysége kikötői pihenőjét tölti. (Fotó: FORTEPAN)</figcaption>
</figure>

<figure>
<img src="/images/17721608_d715331f3382e4715dd01b60423527c4_wm.jpg" alt="" />
<figcaption>Bajuszosok, tengerészek - csoportkép notesszel, kalapáccsal, vödörrel valahol a fedélzetközben. (Fotó: FORTEPAN)</figcaption>
</figure>

<figure>
<img src="/images/17721606_c1b210e845cd27b2242bdd082323ba44_wm.jpg" alt="" />
<figcaption>Egy tucat szurtos magyar tengeri legény. A ruházatot elnézve joggal feltételezhetjük, hogy ők valamelyik hadihajó gépházában szolgáltak. (Fotó: FORTEPAN)</figcaption>
</figure>

<figure>
<img src="/images/17721614_04764028352005034085ad63d1345b76_wm.jpg" alt="" />
<figcaption>Csendes pihenő halk gitárszóval a kikötői körlet egyik hálójában. A legtávolabb fekvő matróz A Nap című napilapot olvasgatja. (Fotó: FORTEPAN)</figcaption>
</figure>

<figure>
<img src="/images/17721612_6ddefe8854248711bfdb2e569ce17bda_wm.jpg" alt="" />
<figcaption>Nehéz búvárfelszerelést viselő ember ereszkedik épp a vízbe egy hajó fedélzetéről. (Fotó: FORTEPAN)</figcaption>
</figure>

<figure>
<img src="/images/17721622_4bd499de71f001a91fff88588c820fde_wm.jpg" alt="" />
<figcaption>Nem tudjuk, hogy búvárkiképzést vagy -gyakorlatot, esetleg valami egyéb feladat végrehajtását látjuk. (Fotó: FORTEPAN)</figcaption>
</figure>

<figure>
<img src="/images/17721618_667203c4ce28f8ba3b0e986169221bc8_wm.jpg" alt="" />
<figcaption>A körlet emeletes ágyai, jó vastag szalmamatracokkal, talán szellőztetés céljából kipakolva a partra. (Fotó: FORTEPAN)</figcaption>
</figure>

<figure>
<img src="/images/17721616_9046c2f3ef865b63e8e7fe089943aeb2_wm.jpg" alt="" />
<figcaption>Ebéd egy torpedónaszád fedélzetén. A távolban kissé jobbra egy másik hadihajó. (Fotó: FORTEPAN)</figcaption>
</figure>

<figure>
<img src="/images/17721620_0af3cdad5a8d91a88c755b368ed05401_wm.jpg" alt="" />
<figcaption>Az eredetileg vontatógőzösnek épült SMS Dromedar aknarakó hadihajó. (Fotó: FORTEPAN)</figcaption>
</figure>

<figure>
<img src="/images/17721632_efd50d6c1cc27e6012c3f116bd1b1a14_wm.jpg" alt="" />
<figcaption>Takarító matrózok és kerítésen száradó vásznak kölcsönöznek némi otthonosságot a kikötői életképnek. A Dromedar tatjáról kihajoló, cigizgető tengerész valószínűleg hasznos tanácsokkal segíti a munkát. (Fotó: FORTEPAN)</figcaption>
</figure>

<figure>
<img src="/images/17721630_24078f28d8c598a33c64b3013ebf5ccf_wm.jpg" alt="" />
<figcaption>Kis gőzhajtású csónak, a háttérben több lehorgonyzott hadihajó is látható, a háromkéményes valószínűleg egy Erzherzog Karl-osztályú csatahajó. (Fotó: FORTEPAN)</figcaption>
</figure>

<figure>
<img src="/images/17721628_ba4c821fa974a64314b8ee7deb771d54_wm.jpg" alt="" />
<figcaption>Egy Habsburg-osztályú csatahajó. A 114 méter hosszú, króm-nikkel-acél ötvözetből készült, páncélozott hadihajók az I. Világháborúban az adriai tengeri ütközetekben vettek részt. A háború után brit kézbe kerültek, majd 1921-ben Olaszországban szétbontották őket. (Fotó: FORTEPAN)</figcaption>
</figure>

<figure>
<img src="/images/17721638_714eda9fa7a2dc818832788b9cb65cb6_wm.jpg" alt="" />
<figcaption>Életkép a fentebbi Habsburg-osztályú csatahajó fedélzetéről (Fotó: FORTEPAN)</figcaption>
</figure>

<figure>
<img src="/images/17721634_b9f5ada8c5015974a4c76bc711bf0797_wm.jpg" alt="" />
<figcaption>Pihenés a fedélzeten a napvédő ponyva – és az ütegek – árnyékában. A hajó fegyverzete: 3 db 24 cm-es Krupp löveg, 12 db 15 cm-es löveg, 10 db 7 cm-es Skoda gyorstüzelő löveg, 12 db 3,7 cm-es Vickers gépágyú, 4 db 8 mm-es Skoda géppuska, 2 db 45 cm-es víz alatti torpedóvető 6 db torpedóval, 20 db akna. (Fotó: FORTEPAN)</figcaption>
</figure>

<figure>
<img src="/images/17742440_b98fab07c7e94837c05ed766620b5efc_wm.jpg" alt="" />
<figcaption>Fiume látképe egy közeli magaslatról. A horizontot a császári és királyi haditengerészet hajóinak füstje homályosítja el. (Fotó: FORTEPAN)</figcaption>
</figure>

<figure>
<img src="/images/17721648_a6b1b9e55d9cb727ba6710e1db5c8a1f_wm.jpg" alt="" />
<figcaption>Nézzük meg közelebbről a hajókat. Ez itt az SMS Monarch partvédő páncélos. A 93 méter hosszú, 5878 tonna vízkiszorítású gőzös 1898. május 11-én állt szolgálatba. Fegyverzete: 4 db 24 cm-es Krupp löveg, 6 db 15 cm-es Krupp löveg, 2 db 7cm-es csónaklöveg, 10 db 4,7 cm-es Skoda löveg, 4 db 4,7 cm-es gyorstüzelő Hotchkiss löveg, 1 db 8 mm-es géppuska, 2 db 7 cm-es Uchatius csónaklöveg, 2 db vízvonal alatti, 45 cm torpedóvető. (Fotó: FORTEPAN)</figcaption>
</figure>

<figure>
<img src="/images/17721644_47cbb0078af1f1e706b0d8004970c8e9_wm.jpg" alt="" />
<figcaption>Monarch-osztályú partvédő páncélosból még kettő épült: az SMS Budapest és az SMS Wien. Hogy a képen melyik hajó látható a háromból, csak szakavatott szem tudná megmondani. (Fotó: FORTEPAN)</figcaption>
</figure>

<figure>
<img src="/images/17721640_b20bca3da658bcda8c0eb6091bc37881_wm.jpg" alt="" />
<figcaption>Egy másik Habsburg-osztályú csatahajó. Az Osztrák–Magyar Monarchia Habsburg-osztályú pre-dreadnought csatahajóit (Schlachtschiff) a trieszti Stabilimento Tecnico hajógyárban építették, ahol három ilyen hajó épült, az osztálynévadó SMS Habsburg, a SMS Babenberg és az SMS Árpád. (Fotó: FORTEPAN)</figcaption>
</figure>

<figure>
<img src="/images/17721650_c0f89fc7b0e3280efee16c7a9cb6d641_wm.jpg" alt="" />
<figcaption>A képek készítője, hősi halált halt az I. világháborúban. (Fotó: FORTEPAN)</figcaption>
</figure>

Köszönet Tinku Balázsnak, a Magyar Műszaki és Közlekedési Múzeum hajózási muzeológusának a poszt megírásához nyújtott segítségéért.

Felhasznált források: [kuk-kriegsmarine.at](http://www.kuk-kriegsmarine.at/) és [kriegsmarine.hu](http://kriegsmarine.hu/).
