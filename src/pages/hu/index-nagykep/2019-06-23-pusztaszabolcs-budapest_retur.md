---
title: "A betiltott ingázók helyén Hruscsov mosolygott"
date: 2019-06-23T00:00:00.000+00:00
author: Kiss Eszter, Barakonyi Szabolcs (képszerkesztő)
---

A Tükör című hetilap botrányosan indult 1964-ben. Szalay Zoltán szociográfiai igényű, Budapest és Pusztaszabolcs között vonaton ingázó munkásokról készített fotósorozata öt oldalt kapott volna a lapban, de végül felsőbb utasításra nem jelenhetett meg. A helyére az első Tükör-számban Hruscsov portrécikke került.

„Akkoriban a próbaszámot be kellett mutatni az MSZMP KB agitációs és propaganda osztályán. A Tükör főszerkesztőjét elkísérte Szalay is. A sötét hangulatú anyagot döbbenten lapozgató KB titkár megkérdezte tőle: na és mi a megoldás a problémára? A változás, felelte Szalay”– mesélte a Fortepan-kiállításra készülve László Ágnes újságíró, Szalay Zoltán özvegye. A változásra évtizedeket, a fotók megjelenésére éveket kellett várni.

A később Táncsics Mihály-díjas és Pulitzer-emlékdíjas, a Magyar Sajtófotó Pályázatot és Kiállítást elindító, gyerekként még hajóskapitányságról álmodó Szalay a letiltott ingázó-képsorozat ötletét egyik újságíró kollégájától kapta, nagyjából egy hónapig követte a munkásvonat utasait a Budapest-Pusztaszabolcs vonalon.

A Fortepan-kiállításon látható képekről Czöndör Mihályné, a Pusztaszabolcsi Hagyományőrző Alapítvány munkatársa mesélt az Indexnek.

<figure>
<img src="/images/28054501_9fbdca47aa15fca46c791ba0ccb634fc_wm.jpg" alt="" />
<figcaption>„Az ingázás a pusztaszabolcsiaknak elsősorban Budapestet jelentette, de a 35-30 km-re lévő Székesfehérvárra és Dunaújvárosba is sokan jártak dolgozni”– mondja Czöndör Mihályné. A [statisztikák szerint](https://adtplus.arcanum.hu/hu/view/FoldrajziKozlemenyek_1962/?pg=284&layout=s&query=tajti) a fotók készültekor a pusztaszabolcsi vasútvonalon naponta ötezren jártak be Budapestre. Az ingázókat a mezőgazdaság szocialista átszervezése duzzasztotta fel, a hatvanas években a téeszesítés miatt többszázezren léptek át az iparba. Többségük szakképzetlen volt: a városi munkahelyeken segédmunkát vagy betanított munkát kaptak, általában olyat, amelyet a helyben lakó városiak már egyre kevésbé vállaltak el. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054505_13881458a3ede2f17066f53f031a8a66_wm.jpg" alt="" />
<figcaption>„Akkoriban még előfordulhatott, hogy reggel megittak egy-egy stampedli (stampli, ahogyan többen is nevezték) pálinkát a vonat indulása előtt. Tűzoltó édesapám a munkatársaival hazafelé tért be egy kupicára feszültséglevezetésképp. A pusztaszabolcsi állomáson ekkor még nagy élet volt. A resti, az Utasellátó fénykorát élte. Az utasok vásárolhattak az Ibuszban, étkezhettek az étteremben, volt egy ’középső’ és egy nagyobb talponálló is.” (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054525_e2cb8b82f106f9819fe002439d7cf251_wm.jpg" alt="" />
<figcaption>Az ingázók a vonaton pótolták az éjszakai alvás hiányait. Ez a fiú Brigitte Bardot-val. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054503_9abc93ce4ac4fd174ae162ec5290d443_wm.jpg" alt="" />
<figcaption>Váróterem, talán a Kelenföldi pályaudvaron. Bár a menetrend tervezésekor igyekeztek figyelembe venni bejáró dolgozók órarendjét, sokszor elkerülhetetlen volt a többórás, éberalvásban töltött várakozás. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054519_b43a97ba0ce708f7905bd8a21b320b6e_wm.jpg" alt="" />
<figcaption>Nemcsak a munkások, de a diákok közül is sokan jártak be Budapestre. Pusztaszabolcson 1963-tól működött mezőgazdasági gépszerelő szakközépiskola, aki másra vágyott, Budapestre, Székesfehérvárra, Dunaújvárosba és Sárbogárdra ment középiskolába. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054513_ba6aa7d7840d1845ad9bf683b74f7e22_wm.jpg" alt="" />
<figcaption>A férfiak közül legtöbben a gépgyárakban és az építőiparban dolgoztak, de voltak köztük vasutasok és tűzoltók is, mint ez a padon ülő egyenruhás férfi. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054507_066d0ce983f42a9d7d73b2f18defc152_wm.jpg" alt="" />
<figcaption>„Mikor megtudják, hogy vidékiek vagyunk, a tekintet megváltozik, munkahelyen, vonaton, mindenütt. Ami abból is adódik, hogy egészen más munkahelyen kívüli problémák foglalkoztatják a bejárókat, mint a helyben lakókat. Az ingázókat nem az a kérdés izgatja a hét végén, hogy vasárnap hova megyünk kirándulni; sokkal inkább az, milyen sürgős munkát kell elvégezni ezen a napon”– írta a kényszerű kétlakiságról a [Valóság](https://adtplus.arcanum.hu/hu/view/Valosag_1978/?pg=1542&layout=s)a hetvenes években. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054517_74a4b8f6628a1f8a9d7ef0df70eace22_wm.jpg" alt="" />
<figcaption>Félrebillenő fejek, behúzott nyakak a fapadokon. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054515_779ab5135383f2d81bb74437b720d841_wm.jpg" alt="" />
<figcaption>A hatvanas években a pusztaszabolcsi nők inkább helyben vállaltak munkát. Akik mégis ingázni kényszerültek, a budafoki élesztőgyárba és szövőgyárakba, közértekbe jártak el dolgozni, gyakran két-három műszakban. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054509_19b74950d655ed352730d7d055783a7b_wm.jpg" alt="" />
<figcaption>„A munkásvonatok túlzsúfoltak, főleg a tól-ig vonatok nincsenek rendszeresen takarítva, az ablakokat hónapokig nem mossák le, esti időben a kocsik nincsenek kellőképpen kivilágítva, sok esetben nem a hiányzó villanykörte miatt, hanem a kalauzok túlzott takarékosságából. A téli (fűtési) idényben az egyik szerelvény gőzfürdő, a másik jégverem” – szólt a [helyzetjelentés](https://adtplus.arcanum.hu/hu/view/Valosag_1978/?pg=1542&layout=s)1978-ban. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054521_dbea2d79036bd812c41f718164e2e86b_wm.jpg" alt="" />
<figcaption>A mezőgazdaság átalakulásával tömegessé váló felesleges munkaerőt ugyan felszívta Budapest ipara, de az ingázók sokáig egyfajta utóparaszti helyzetben, a gazdálkodó életformát is őrizve éltek. Kétlakiságuk gyakran ideológiai felhangot kapott, szemükre hányták, hogy az iparból és a mezőgazdaságból egyaránt hasznot húznak. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054511_adafbe33054bcf6059f74ed59e75edc7_wm.jpg" alt="" />
<figcaption>Az ingavonatokon külön galerikbe verődtek a kártyások, a focirajongók, a dohányosok, az ivócimborák. Az egy munkahelyre járó csoportok helyfoglalását az is befolyásolta, hogy a vonat eleje, közepe vagy vége esik közelebb munkahelyükhöz, lakóhelyükhöz. (Fotó: Szalay Zoltán / FORTEPAN)</figcaption>
</figure>

<figure>
<img src="/images/28054523_2294cef7a43ae24ebbdb00795441c5ff_wm.jpg" alt="" />
<figcaption>A fotón látható Déli és a többi budapesti pályaudvar forgalmának 80 százalékát az ingázók adták a hatvanas-hetvenes években. Egy évtized alatt Magyarországon felével emelkedett [az ingázók száma](https://adtplus.arcanum.hu/hu/view/Valosag_1978/?pg=1542&layout=s), 1970-ben minden negyedik férfi, a nőknél minden nyolcadik aktív kereső élt kétlakiként. Így született meg a nyolcvanas évekre a több mint másfél milliónyi [ingázó országa](https://adtplus.arcanum.hu/hu/view/MTA_Szociologia_1983/?pg=444&layout=s). „Az ingázás azóta is jellemző a pusztaszabolcsiakra. Mondták egy időben azt is, hogy alvó település, mert sokan eljárnak más helyre dolgozni, csak aludni térnek haza”– mondta Czöndör Mihályné az Indexnek. (Fotó: Szalay Zoltán / FORTEPAN)</figcaption>
</figure>

A Fortepan 110 ezer képéből 200 kiemelkedő fotót és 16, a képekhez tartozó történetet mutat be a Minden múlt a múltam című kiállítás. Néhány történetet az Indexen is olvashat a következő hetekben. Ha az összesre kíváncsi és a Fortepan saját történetét is szeretné megismerni, szeretettel várjuk 2019. augusztus 25-ig a Magyar Nemzeti Galériában.
