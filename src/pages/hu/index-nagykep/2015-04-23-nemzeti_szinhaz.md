---
title: "50 éve robbantották fel a Nemzeti Színházat"
date: 2015-04-23T00:00:00.000+00:00
author: Libor Anita
---

1965. április 23-án robbantották fel a Nemzeti Színházat a Blaha Lujza téren – a rendkívül rossz állapotban lévő épület likvidálására végül a kettes metró építése lett a végső indok, noha ezt azóta is sokan vitatják. Az biztos, hogy a társulat egy tűzveszélyesnek ítélt épületből költözött a Blaha Lujza téri dalszínházba, ami a második világháborúban annyira tönkrement, hogy inkább felrobbantották, mintsem hogy belevágjanak a felújításába.

Az épület ugyanis még 1875-ben épült, nem volt bevezetve az áram, és teljes körű felújítása esetén is csak egy századfordulós szintre lehetett volna felhozni – annyi pénzből, amiből már akár új palotát is építhettek volna a Nemzeti Színháznak. A Blaha Lujza téri épület nagyon balesetveszélyes volt, omladozott a párkány, a lyukas falon beázott az épület, és csak minimális javításokat alkalmaztak a toldozott-foltozott épületen. A metró jó ürügy volt a bontásra, noha azóta már kiderült, a legtöbb metróterv számolt az épülettel, és csak az szólt az eltüntetése mellett, hogy így nem kellett megtörni a mozgólépcsőt, és jó helyen lehetett a kijárat. ([A robbantásról készült videót itt tudja megnézni](https://www.youtube.com/watch?v=LMPE1Ej_1JQ).)

<figure>
<img src="/images/8234329_c641f716933d87dadaff4ab54557ea15_wm.jpg" alt="" />
</figure>

Az utolsó előadást 1964. június 28-án tartották meg, október 2-án költöztették a társulatot a mai Thália Színház helyére, innen kerültek két évvel később a Magyar Színház épületébe, a Hevesi Sándor térre, és csak 2002-ben kaptak saját épületet.

A robbantást magát 1965. január 15-én kezdték meg, március 15-én felrobbantották a színház pincéjét és tartófödémeit, április 23-án pedig a színház utolsó falszakasza is leomlott. A Fortepan jóvoltából megnézheti, milyen is volt az, amikor nem parkoló, hanem egy színház állt a Blaha Lujza tér közepén! ([Még többet itt olvashat a Nemzeti Színház bontásáról](http://index.hu/belfold/tegnapiujsag/2008/04/23/robbantjak_a_nemzeti_szinhazat_1/))
