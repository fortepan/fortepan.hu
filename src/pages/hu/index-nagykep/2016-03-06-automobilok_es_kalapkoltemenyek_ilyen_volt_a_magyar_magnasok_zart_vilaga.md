---
title: "Automobilok és kalapköltemények: ilyen volt a magyar mágnások zárt világa"
date: 2016-03-06T00:00:00.000+00:00
author: Kolozsi Ádám, Barakonyi Szabolcs
---

A pórias pillantásoktól gondosan elzárt kastélyparkok, délszaki növényekkel teli orangerie-k, kirándulás fellépő ruhákban, automobil őrület és más nagyúri hóbortok beállított képeken: a történelmi arisztokrácia exkluzív hétköznapjai elevenednek meg a Zichy család képein. Magyar mágnások a kihalás előtt - Fortepan, nagykép.

A Fortepan egyik nagy érdeme, hogy a fotóarchívum segítségével a sokszor véletlenül elkapott hétköznapok is teljes jogú tagjai lesznek a magyar történelemnek, az úgynevezett kisemberek ácsorgó nézőből visszaváltozhatnak főszereplővé, a pillanat banalitása pedig önmagán túlmutató jelentést kaphat – ha nyitottak vagyunk rá. Hétköznapból azonban sokféle van és mind máshogy banális, ahogy ácsorogni is százféleképpen, száz ruhában lehet.

A valamikori [taxisok](http://index.hu/mindekozben/poszt/2016/01/19/tok_veletlenul_epp_tegnap_vagott_bele_egy_taxis_projektbe_a_fortepan/), [rendőrök](http://index.hu/fortepan/2016/01/31/hogy_fujtuk_a_szondat_67-ben/), [részegek](http://index.hu/fortepan/2016/02/07/rendszerek_jottek_es_mentek_mi_magyarok_meg_vegigittuk_az_osszeset/) figuráin kívül az ismeretlen privát Magyarország kivételezett státuszú alakjai is felbukkannak a képeken, most éppen az egyik legjelentősebb arisztokrata família, a Zichy család élete jelenik meg az egyik leszármazottnak köszönhetően. A fotók attól is különlegesek, hogy bepillantást engednek egy, a korban szinte teljesen zárt világba, a külvilágtól a születéstől a sírig elszeparálódó „mágnások” mindennapjaiba, megmutatva valamit egy nem sokkal később elpusztuló történelmi elit életmódjának utolsó évtizedeiből.

<figure>
<img src="/images/11176291_a7692bf08bf5f0329d67c3dcc3b224d0_wm.jpg" alt="" />
<figcaption>Ifjú pár, beállítottnak tetsző könnyedség és egy kissé torzra sikeredett félmosoly-félvigyor a kastélyparkban. A kalapköltemény birtokosa és partnerének személyazonossága ismeretlen, a viseletből ítélve a kép nem sokkal a századforduló után készülhetett a Zichy család valamelyik rezidenciáján. A gyűjteményben lévő fotók nagyrészt a Zichyk nagylángi ágának tagjait mutatják a századelő és a harmincas évek között, a szereplők a grófi címmel rendelkező ősi főnemesi család tagjai. (Fotó: ZICHY / FORTEPAN)</figcaption>
</figure>

<figure>
<img src="/images/11176293_ec787c05e9a79f4e23cff307034d58c4_wm.jpg" alt="" />
<figcaption>A kislányok számára megengedett volt a térd feletti ruha, az ikerhintaszék az öltözékekhez és a kastélyok bútorzatához hasonlóan minden bizonnyal egyedi megrendelésre készült. A történelmi arisztokráciába elsősorban a hercegi és a grófí címmel rendelkező családok tartoztak. A bárókat csak bizonyos megkötésekkel tekintették a saját köreikbe tartozónak; a Monarchia utolsó évtizedeiben a vállalkozó nagypolgároknak adományozott nemesi címek birtokosai, az ”iparbárók” nem voltak automatikusan tagjai a “legelső társaságnak”. A szűk történelmi elit legfeljebb 500 családot foglalt magában Trianon előtt. (Fotó: ZICHY / FORTEPAN)</figcaption>
</figure>

<figure>
<img src="/images/11176289_322470e93019177f6426e78e0090d2b3_wm.jpg" alt="" />
<figcaption>Útszéli defekt, a gumitömlővel a sofőr, az autón 1922 előtti rendszámozás. A római II-es a fővárosi autóké volt, a gépkocsik ritkaságát is jelzi, hogy ezután elegendő volt három számjegynek állnia. Az első automobil kluboknak sok arisztokrata tagja volt, ahogy az autóversenyzés is költséges úri passsziónak számított eleinte. A mágnások más tekintetben is az új luxusfogyasztási formák korai elfogadói közé tartoztak, a repülés és több frissen divatossá vált sportág is jól működött a hivalkodó életstílus kellékeként. (Fotó: ZICHY / FORTEPAN)</figcaption>
</figure>

<figure>
<img src="/images/11176273_27aa25614277dd0f54ff366e723dd6e2_wm.jpg" alt="" />
<figcaption>A Zichyknek kastélyaik voltak többek között Soponyán, Seregélyesen, Nagyhörcsökpusztán, Nagyvázsonyban, és Féltornyon. A képen a klasszicista soponyai kastély parkjában létesített mesterséges tó, természetes hattyúkkal. (Fotó: ZICHY / FORTEPAN)</figcaption>
</figure>

<figure>
<img src="/images/11176285_0980c92e3625a2f1c5f512803771845b_wm.jpg" alt="" />
<figcaption>Romantikus angolstílusú kastélyépítészet a magyar pusztán: a részben Ybl Miklós tervei alapján épült kálóz-hörcsökpusztai Zichy-kastély Dél-Fejérben. Az olyan jelentős földbirtokkal rendelkező arisztokrata családok, mint a Zichyk, többlaki életvitelt folytattak: a családok többsége a téli hónapokat és a báli szezont budapesti palotáikban vagy lakosztályaikban töltötte - ezek a Nemzeti Múzeum környékén, illetve a Stefánia felé álltak, vagy pedig, mint a Zichyéké is, a budai Vár alatt, a Lánchíd közelében. A nyár főként valamelyik vidéki kastélyban telt, az ősz pedig leginkább a vadászatok és vadászlakok között. (Fotó: ZICHY / FORTEPAN)</figcaption>
</figure>

<figure>
<img src="/images/11176283_3bb343fafdee11ba001d600a2b2c74cc_wm.jpg" alt="" />
<figcaption>Tátrai nyaralás, talán a Csorba-tónál; Tátralomnic volt egyébként az arisztokrata társaság legfőbb hegyvidéki pihenőhelye. Ezen a képen is feltűnő lehet a kirándulók minőségi anyagokkal kivitelezett eleganciája - más rétegek nem csak túrázni jártak ennél egyszerűbb ruhákban. A lovaglópálcás hölgy mintha valakinek a méretével viccelődne, de talán érdekesebb két alak a szélekről. Balra valaki szembefényképez velünk, méghozzá ez a valaki egy hölgy - ami az egyébként szigorú etikett szerint élő elit társaság viszonylag emancipált szabadidős formáiról is tanúskodhat. A csónak mellett ülő fiú mintha kicsit kilógna a többiek közül - ha valaki meg tudná fejteni, köszönjük ha jelzi: egy fiatal csónakosról, avagy a társasághoz tartozó kadétról van-e szó. (Fotó: ZICHY / FORTEPAN)</figcaption>
</figure>

<figure>
<img src="/images/11176279_bda4c87f7d3a01578479ad6c6185ce8f_wm.jpg" alt="" />
<figcaption>A fenyvesekből ítélve talán ez a kép is a Tátrában készült - egyébként az egyik első magyar autóverseny is ide vezetett Budapestről; az út akkor szinte annyi megpróbáltatással járhatott, mint most egy Párizs-Dakar rali. Az itt látható autó egy Mercedes, de még nem Benz, a típus a gyáregyesülés előtt készült. A gépkocsi tulajdonosa a Magyar Automobil Club 1906-os évkönyve szerint gróf Zichy Béla Jenő. (Fotó: ZICHY / FORTEPAN)</figcaption>
</figure>

<figure>
<img src="/images/11176287_96f9137b4539f0fb079becee04cf3bc0_wm.jpg" alt="" />
<figcaption>A velencei Grand Hotel des Bain előtt egy itáliai utazáson. A Zichy család utazási szokásait tekintve az európai arisztokrácia jellegzetes tagjai közé tartozott, a képeken is több hosszabb útról maradtak fent képek. Elegendő szabadidőnek és a szükséges pénznek sem voltak híján, de az akár évi több hónapos utakat a nemzetközi arisztokráciával való kapcsolattartás is indokolhatta. A bajszos úr a képen a fotósorozat egyik főszereplője: feltehetően ő Zichy János legitimista politikus, a tízes években kétszeres kultuszminiszter. (Fotó: ZICHY / FORTEPAN)</figcaption>
</figure>

<figure>
<img src="/images/11176277_2dc14642a820620320d577916d8a2c0c_wm.jpg" alt="" />
<figcaption>A Velence melletti Torcello kolostora, a ma gyakorlatilag elhagyott műemlékszigetet akkor még lakták. Aznapra láthatólag mindenki fehérbe öltözött, kivéve a kép szélén látható helyi kislányt, aki talán kéreget, vagy inkább képeslapokat próbál eladni az utazóknak. Jelenléte azért is lehet feltűnő, mert egyébként erről a fotósorozatról szembeszökően hiányoznak a kívülállók. Nem véletlenül: az arisztokrata elit olyan életet igyekezett élni, amelyben csak nagyon szűk keretek között van lehetősége “alsóbbrendű halandóknak” kapcsolatba kerülni a család tagjaival - a nőket végképp óvták attól, hogy ilyesminek tegyék ki őket. (Fotó: ZICHY / FORTEPAN)</figcaption>
</figure>

<figure>
<img src="/images/11176275_e69510413394440fb77b0493af577a8a_wm.jpg" alt="" />
<figcaption>(Fotó: ZICHY / FORTEPAN)</figcaption>
</figure>

<figure>
<img src="/images/11176269_6882c59338babc2afe7e4ece2d2c9f4a_wm.jpg" alt="" />
<figcaption>Egy másik utazás képei: Fent Korfu partjait látjuk, itt pedig annak a hajónak a fedélzetét, amelyen hőseink a Monarchia kedvelt és számukra is elfogadhatóan comme-il-faut adriai üdülőhelyéről az akkor brit fennhatóság alá tartozó görög szigetre utaztak. Az út a megállókkal legalább egy hétig tarthatott, és térben mindenképpen túl volt az arisztokrata utazások komfortzónáján; a maga keretei között az albán partok előtti hajókázás némi még bevállalható egzotikus kalandot is jelenthetett. Bizonyára nem kell külön felhívnunk a figyelmet erre a viktoriánus horrorba illő nagyszerű kalapkölteményre. (Fotó: ZICHY / FORTEPAN)</figcaption>
</figure>

<figure>
<img src="/images/11176281_bdfaec5f43a3c0b18a2ce34ca6fff43c_wm.jpg" alt="" />
<figcaption>Talán ebben a képben is van valami enyhén ijesztő, talán a játékoroszlán fizimiskája teszi. A társadalmi élet az arisztokrata családoknál általában nagyon szűk és pontosan meghatározott körben zajlott, a gyerekeknél is. Visszaemlékezések szerint több család gyerekeinél nagy élményt jelentett, ha a falusi parasztgyerekek egyszer-egyszer be tudtak szökni a kastélyba, ilyenkor végre meg lehetett verekedni velük. A kékvérű csemeték egyébként bizonyos szempontból még akár hátrányos helyzetűnek is nevezhetők: nörszök és nevelők, protokollok és szigorú, egészen kis kortól beléjük plántált önfegyelem volt az övék. A képen látható gyerekeknél azonban nem teljesen ez volt a helyzet. A jobboldalon látható kisfiú legjobb gyerekkori barátai a helyi nagyvázsonyi falusi gyerekek voltak, velük élete végéig tartotta a kapcsolatot. (Fotó: ZICHY / FORTEPAN)</figcaption>
</figure>

<figure>
<img src="/images/11176271_0c8a18f1d8ad171eaebb8f2829c1afff_wm.jpg" alt="" />
<figcaption>Úrfi bottal a soponyai kastély kertjében. Valamikor híres angolkert volt itt, ‘45 után aztán - a család előbb 12 vagont rakott meg a bútorokkal, festményekkel, ruhatárakkal és a személyes tárgyakkal, majd elindultak az oroszok elől Ausztria felé - árvaház lett itt is. A lepusztult épületet ugyan felújították, de azóta üresen áll, ma sem látogatható. (Fotó: ZICHY / FORTEPAN)</figcaption>
</figure>

<figure>
<img src="/images/11176267_b88267dbc3e9bfcf51540fa1e87ba9df_wm.jpg" alt="" />
<figcaption>Szipka, vagy van ilyen hosszú cigaretta? Pincsi, vagy más fajtájú randa öleb? A nyári úri viseletben látható férfi szintén a velencei Lidón tartózkodik épp. Az arisztokráciának a kosrszakban nem volt túl jó imázsa: a Horthy-korszak írói és gondolkodói egyre inkább inaktív, lépést nem tartó, vagyonát felélő, befolyását, hatalmas birtokát azonban őrző kasztként beszéltek róluk. Utólag azért összetettebb képet rajzolnak fel a társadalomtörténészek: közéleti súlya, birtoknagysága fokozatosan csökkent a történelmi arisztokráciának, miközben Trianon után a korábbi politikai szerepére, a Habsburg-ház és a magyar köznemesség és államiság közötti közvetítő funkciójára már nem volt szükség, és olyan tagjai is voltak, akik civil pályára is mentek. (Fotó: ZICHY / FORTEPAN)</figcaption>
</figure>

<figure>
<img src="/images/11176265_9ee8d8854871ab69604312ffcd3f8435_wm.jpg" alt="" />
<figcaption>Egyedi készítésű hintaló kengyellel egy korát évtizedekkel megelőző korai gördeszka-szerűségen, a mozdulni nem képes fogaton a Zichy család gyermekei. A kívülről kivételezettnek tetsző helyzet a háború után visszájára fordult, az itthonmaradottak közül többen börtönbe, a fenti képen üldögélő kisfiú pedig az ötvenes években kényszermunkatáborba került - pusztán a nevük miatt. (Fotó: ZICHY / FORTEPAN)</figcaption>
</figure>

Ha a képek szereplőinek sorsával kapcsolatban olvasóink esetleg tudnak felvilágosítást adni, [itt jelezhetik](mailto:fortepan@gmail.com). Köszönjük az információkat és az összeállításhoz adott segítséget Lajtai Lászlónak és Fónagy Zoltánnak.
