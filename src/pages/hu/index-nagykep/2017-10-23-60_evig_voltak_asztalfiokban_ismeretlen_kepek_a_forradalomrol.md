---
title: "60 évig voltak asztalfiókban: ismeretlen képek a forradalomról"
date: 2017-10-23T00:00:00.000+00:00
author: Kolozsi Ádám, Barakonyi Szabolcs (képszerkesztő)
---

Ismeretlen, nyilvánosságra korábban soha nem került eredeti fényképek bukkantak elő a közelmúltban az ‘56-os forradalomról. Faragó György évtizedeken át rejtegette az október 23-án és a rákövetkező napokban lőtt fotóit: Bem tér, a felvonulók, a demonstrációk kezdete, majd kilőtt szovjet harckocsik és ikonikus képek a magyar szabadságharc napjaiból. A forradalom ismeretlen tekercse: Fortepan, nagykép.

Katonai feljebbvalója azt kérte, égesse el a felvételeket, de a fotókat készítő Faragó György inkább kiküldte azokat az Aranycsapat játékosaiból álló Honvéddal Nyugatra. Ő maga is játszott annak idején a grundon Puskásékkal, de a hazai káoszból novemberben nyugat-európai, majd dél-amerikai túrára menő magyar sztárcsapatban játszott az öccse: Faragó Lajos 13 éven át volt a Honvéd kapusa, előbb Grosics mögött a kettes számú, majd az igazi egyes.

A Honvéd játékosai így hát legalább 12, a forradalom napjaiban lőtt felvételt tartalmazó tekerccsel mentek ki. Hogy ezeknek mi lett a sorsa, nem tudni, a képek sem nyugati lapokban, sem máshol nem bukkantak fel később. Egyetlen tekercs, a 13. azonban megmaradt. Ezt Faragó György valamiért nem adta oda az öccsének; otthon rejtette el, hat évtizeden át meg sem mutatta senkinek, mígnem tavaly kinagyíttatta.

Ennek a bizonyos 13. tekercsnek a képei először tavaly, egy badacsonyi kis kiállításon kerültek a nyilvánosság elé, most pedig november 7-ig Pestszentlőrincen, [a Pavilon Galériában](http://muzeum18ker.hu/kiallitasok/idoszaki-kiallitasok/) vannak kiállítva. A fotók egyúttal a Fortepanra is felkerülnek. A nálunk látható képek többsége október 23-ai, és az egész forradalmi eseménysor tulajdonképpeni kezdetéhez, a Bem téri tüntetéshez kötődnek: láthatjuk a lengyelekkel való szimpátiatüntetésre vonulókat, a helyszínen gyülekezőket, az egyre nagyobb tömeget és az őket figyelő embereket, azokat, akik ekkor még nem tudhatták, hogy a valódi forradalom és véres szabadságharc előtti utolsó pillanatban vannak.

<figure>
<img src="/images/18570109_0c61ed4043360a351a4ed15b457b72bc_wm.jpg" alt="" />
<figcaption>Felvonulók a Bem rakparton, háttérben a Parlament. Ez a menet valószínűleg a Lánchídon jött át, a műegyetemisták szabályosabb alakzatban vonultak végig. Miközben a Margit hídon két operatőr és több fotós is dolgozott, a Lánchídon átvonulókról nem sok kép maradt fent. Mint az a néhány meglévő MTI-képből kiderül, ennek a menetnek az élén az írószövetség vezetői mentek. (Fotó: Faragó György / FORTEPAN)</figcaption>
</figure>

<figure>
<img src="/images/18570103_5d61f1ba46ee99ac861911872dee3452_wm.jpg" alt="" />
<figcaption>Röplapot, valószínűleg az egyetemisták pontjait olvassák a Bem téren, a Frankel Leó út sarkánál. A műegyetemisták október 23-án kora hajnalban széthordták a városban a pontokat és a röplapokat. A felvonulás célja - szolidaritás a lengyel felkelőkkel - így már a rádióból hallható ellentmondásos hírektől (Piros László belügyminiszter előbb betiltotta, majd mégis engedélyezte a demonstrációt) függetlenül is ismert volt. Az alapján, hogy a képen kisgyerekek is vannak, a felvétel még a nagyobb tömeg érkezése előtt készülhetett. (Fotó: Faragó György / FORTEPAN)</figcaption>
</figure>

<figure>
<img src="/images/18570105_f724e70890302c28675b93212a025f65_wm.jpg" alt="" />
<figcaption>A Műegyetem menete a Bem rakparton a Vitéz utcánál. A menet élén a két koszorúvivő Csík József és Kovács Ferenc egyetemi hallgatók. Lényegében véletlenül kerültek ebbe a szerepbe: amikor az egyetemi udvaron gyülekezők meghallották a rádióban, hogy mégis engedélyezik a tüntetést, egy adjunktus megkérdezte, ki tudja elvinni a koszorút úgy a Bem térig, hogy útközben nem teheti le, mire a MAFC-ban evező két fiú összenézett, hogy vigyük? És vitték. Kovács utólagos elmondása szerint a történelemi szerepet nem tudta teljesen átérezni, mert közben ideges volt, hogy el fog késni a randevújáról. (Fotó: Faragó György / FORTEPAN)</figcaption>
</figure>

<figure>
<img src="/images/18570101_f1010fb112bb404f442dc0efcf001f54_wm.jpg" alt="" />
<figcaption>Várakozók tömege a Bem téren, háttérben a pesti oldalon a Fehér Ház, a hajdani ÁVH és a későbbi pártközpont épülete. Faragó György 1956-ban 26 éves volt, és a hadsereg egyik hivatalos fotósa. Sorkatonaként lett fotográfus, dolgozott a Néphadsereg újságjának, és a leszerelés után is a katonaságnál maradt, mert, mint ott jobban fizettek, mint a polgári szakmákban. ‘56-ban a Zrínyi Miklós Katonai Akadémián dolgozott, többek között hírszerzőknek tanította a fényképezés alapjait. (Fotó: Faragó György / FORTEPAN)</figcaption>
</figure>

<figure>
<img src="/images/18570099_708d284dba46cede6f12a63069c8f8d8_wm.jpg" alt="" />
<figcaption>Október 23-án a Zrínyi Akadémia diákjai Márton András ezredes vezetésével csatlakoztak az egyetemisták követeléseihez, és úgy döntöttek, a "petőfisekkel" együtt ők is részt vesznek a délutáni felvonuláson. Faragó György is az akadémia tagjaival indult el: katonai teherautókkal mentek a Margit-hídig, onnan gyalog tovább a Bem tér felé. Bár a tüntetés kezdetét az utókor a műegyetemistákhoz köti, a fotókon is látszik, hogy mire az egyetemista csoportok megérkeztek, a tér már majdnem tele volt. A képen magyar és lengyel zászlók a Bem-szobor talapzatán. (Fotó: Faragó György / FORTEPAN)</figcaption>
</figure>

<figure>
<img src="/images/18570097_3d4266ea59f1aee5d66c59606c8cf8ba_wm.jpg" alt="" />
<figcaption>Erkélyen, ablakban, teherautón, kalapban, kalap nélkül. “Olyan nagy volt a forradalmi hangulat, hogy még a határőrök Bem-szobor mögötti helyőrségi laktanyájából is a vasrácsos ablakon keresztül adtak ki a puskákat” - emlékszik vissza Faragó. Elmondása szerint feltűnt neki egy gyanús teherautó is, amin utcaseprő ruhában, de seprű nélkül ugráltak le valakik, szerinte belügyesek, egyikük, akit látásból ismert, oda is szólt neki, hogy “tűnj el, mert filmezünk!”. “Ne aggódj, itt van az egész Zrínyi is” - válaszolta. Bizonyára valóban voltak kint belügyesek is, de tőlük függetlenül is több csoport forgatott a helyszínen. A híradós stábok megmaradt felvételei a Magyar október oldalán is fent vannak, érdemes őket összevetni az itt látható fotókkal. (Fotó: Faragó György / FORTEPAN)</figcaption>
</figure>

<figure>
<img src="/images/18570095_123458dbb0b7de493a72f9dc6ec7d303_wm.jpg" alt="" />
<figcaption>Faragó György október 23. után is végigfotózta a forradalmat. Exakta Varex NDK-s kisfilmes gépekkel dolgozott, Zeiss optikákkal dolgozott, de 13 tekercséből csak az az egy maradt meg, amelyről ezeket a képeket válogattuk. Itt: sérült villamos a Múzeum körúton. (Fotó: Faragó György / FORTEPAN)</figcaption>
</figure>

<figure>
<img src="/images/18570093_59b52c3a47bcb411c742d6728a30bc5c_wm.jpg" alt="" />
<figcaption>Október 23. után Pesten, elsősorban az Üllői út és a Dózsa György út környékén fotózott. Elmondása szerint ott volt az Üllői úti Örökimádás templomnál, amikor egy szovjet tank szétlőtte a templom tornyát, de ott lapult a Köztársaság tér falánál is a pártház ostromakor. Ez a fotó október 25-én vagy 26-án készülhetett: a 070-es jelzésű, harcképtelenné tett T-34-es szovjet harckocsi a Krúdy Gyula utcánál napokig állt a József körúton, ezért jól ismert a forradalmi képekről. (Fotó: Faragó György / FORTEPAN)</figcaption>
</figure>

<figure>
<img src="/images/18570091_539bbeb2b02b2dfcd79fa817ead1f573_wm.jpg" alt="" />
<figcaption>A korra jellemző üveg hirdetőoszlop. A mozihirdetések között, ha jól sejtjük, egy keletnémet film, a Reichstag felgyújtásáról szóló Ördögi kör plakátja lenne látható, ha nem lenne átragasztva röplapokkal és az Egyetemi Újság friss számával. A kézzel írt buzdítások között van lelkesítő Petőfi-strófa, sztrájkfelhívás "a szovjet gyilkosok kivonásáért, a szabad választásokért", valamint egy rossz helyesírású követelés a hercegprímásért: "Mindszentit (...) szabadon!" (Fotó: Faragó György / FORTEPAN)</figcaption>
</figure>

<figure>
<img src="/images/18570107_5bb1a4ded310acf37e90b47a8197b79b_wm.jpg" alt="" />
<figcaption>A Medikus Espresso az Üllői úton, nagyjából a Thaly Kálmán utca magasságában. (Fotó: Faragó György / FORTEPAN)</figcaption>
</figure>

<figure>
<img src="/images/18570089_becfbbdcff17467404f581e110600883_wm.jpg" alt="" />
<figcaption>Egy jól ismert, ikonikus kép a forradalom napjaiból, ezúttal egy eddig ismeretlen fotón: ávós egyenruhába bújtatott "madárijesztő" a József körúton. (Fotó: Faragó György / FORTEPAN)</figcaption>
</figure>

<figure>
<img src="/images/18570087_f3b44faeea00b9479045003e5235bf4a_wm.jpg" alt="" />
<figcaption>Megsemmisített szovjet csapatszállító páncélautó a súlyos harcokat átélt Práter utcában, a roncsok mellett mésszel leöntött holttestek. A forradalom bukása után Faragó György itthon maradt, mint mondja, a forradalom után nem ment vissza a munkahelyére, a katonai akadémiára többé be sem tette a lábát. Bár sokan, a csapatból például Kocsis, Puskás és Czibor nem jöttek haza, testvére, a Honvéd-kapus igen - hogy a kivitt fényképekkel azonban mi történt, nem tudni. A fotóst a Zrínyi parancsnoka, a forradalom után halálra ítélt, de végül életben hagyott Márton András ezredes arra kérte, semmisítse meg az összes képet, nehogy valakinek ezek miatt legyen baja. Ő azonban inkább eldugta az egyetlen megmaradt tekercset. (Fotó: Faragó György / FORTEPAN)</figcaption>
</figure>

A hagyaték megismeréséért köszönetet mondunk a Tomory Lajos Múzeumnak és Heilauf Zsuzsának, a helyszínek azonosításáért Varga Jánosnak vagyunk hálásak.
