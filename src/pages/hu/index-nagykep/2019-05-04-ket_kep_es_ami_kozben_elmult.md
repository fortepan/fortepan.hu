---
title: "Két kép és ami közben elmúlt"
date: 2019-05-04T00:00:00.000+00:00
author: Kiss Eszter, Barakonyi Szabolcs (képszerkesztő)
---

A Fortepan archívumából válogatott képpárok között néha évek teltek el, máskor csak egy villanásnyi pillanat. Az előtte és az utána kép között pedig döbbenetes, szívszorongató vagy csak látványos, vicces, nyilvánvaló vagy alig látható változások. Meg a történetek a múltból.

Múlt héten [egy tökéletes test történetéről](https://index.hu/fortepan/2019/04/21/a_test_a_regi_papir_huszasrol_egy_eltevedt_golyo_vegzett_vele_1956-ban/) írtunk: Hegedűs István olimpiai bajnok a régi papír húszas modellje volt, 1956-ban egy eltévedt golyó végzett vele. Most képpárokat mutatunk a Fortepan-kiállításból.

<figure>
<img src="/images/27608363_1c58d771a471ddda994b03db4ceb1c52_wm.jpg" alt="" />
<figcaption>(Fotó: Bauer Sándor / FORTEPAN)</figcaption>
</figure>

<figure>
<img src="/images/27608255_8bd88e6460f0288102d37e4e3b19eae6_wm.jpg" alt="" />
<figcaption>A Dob utca és az Erzsébet (majd Lenin) körút sarka 1948-ban és 1957-ben A háború után három évvel az egykori Meteor kávéház előtt kendős asszony árul Világosságot és Magyarságot. Mögötte látszik még a szociáldemokrata párt kongresszusi plakátjából „A béke és a jólét felé vezet”-felirat vége, teljes takarásban a „Ma a demokráciáért, holnap a szocializmusért!” Utolsó nyomai ezek a szocdemeknek, a párt 1948 nyarán Magyar Dolgozók Pártja néven egyesült Rákosi Mátyás kommunista pártjával. Aztán 1957-ben ugyanott. A találatot kapott bolthelyiség előtt, Marácz kalapos táblája, ötvenhatos golyónyomok, „Le az uszítókkal”-felirat alatt egy nő barkát árul. A forradalom utáni első tavaszon még nem dőlt el, hogy reform vagy megtorlás jön. Az élet mindenesetre megindult. Vagy csak folytatódott. (Fotó: UVATERV / FORTEPAN)</figcaption>
</figure>

<figure>
<img src="/images/27608259_31e5bf33c14987cd56ddb65160fc4985_wm.jpg" alt="" />
<figcaption>(Fotó: Szőke Annamária/Anonime / FORTEPAN)</figcaption>
</figure>

<figure>
<img src="/images/27608243_723c6252ad3ba4e762e9f6452925759e_wm.jpg" alt="" />
<figcaption>A Piarista köz az Erzsébet híd felé nézve, 1942-ben és 1967-ben Az 1903-ra felépült Erzsébet híd eredetileg kiköpött Szabadsághíd volt. Annak, hogy ma már nem így van, a második világháború az oka: a Pestet feladó német katonák 1945 januárjában felrobbantották az összes Duna-hidat. Az Erzsébet híd pesti hídfője azonban torzóként állva maradt, és egészen a hatvanas évek elejéig, az új, Sávoly Pál tervei szerint készült, az eredeti pilléreket is hasznosító híd építéséig a második világháborús pusztításra emlékeztetett. (Fotó: Fortepan / FORTEPAN)</figcaption>
</figure>

<figure>
<img src="/images/27608245_ad5f701daba7748417af1da753e77500_wm.jpg" alt="" />
<figcaption>(Fotó: Főfotó / FORTEPAN)</figcaption>
</figure>

<figure>
<img src="/images/27608223_27a9a28fe43c2f3a6c6719660101eaee_wm.jpg" alt="" />
<figcaption>Szocialista reklámfotó 1975-ből, háttérben fővárosunk, Budapest A Főfotó Vállalat egy Pest megyei kisipari termelőszövetkezet csomagtartóra szerelhető alvósátrának reklámkampányára készítette a képet. A létra, a matrac, a sátorváz és a ponyva befért a csomagba, az öltönyös-nyakkendős használó nem minden modellhez járt. (Fotó: Főfotó / FORTEPAN)</figcaption>
</figure>

<figure>
<img src="/images/27608241_4b798e246fa8a38073411ed3810ba63d_wm.jpg" alt="" />
<figcaption>(Fotó: Fortepan / FORTEPAN)</figcaption>
</figure>

<figure>
<img src="/images/27608227_35892b6a16dc33893d062d0037f8ab27_wm.jpg" alt="" />
<figcaption>Kislány 1932-ben és 1939-ben A fotográfia elterjedésével csökkent azoknak a száma, akik ceruzával az ajtókeretre vagy a falra rajzolva dokumentálták a gyerek növekedését. Ennek a családnak ez a könyvszekrény lehetett a mérce. Hét év alatt a polgári lakás nem sokat változott, de a tizenkét évesen a szende Ágai Irénre hasonlító kislányból tizenkilenc évesen előbújt Karády Katalin. (Fotó: Fortepan / FORTEPAN)</figcaption>
</figure>

<figure>
<img src="/images/27608237_2609d981b41243917203c4bc185c45b0_wm.jpg" alt="" />
<figcaption>(Fotó: Archiv für Zeitgeschichte ETH Zürich / Agnes Hirschi / Carl Lutz felvétele / FORTEPAN)</figcaption>
</figure>

<figure>
<img src="/images/27608229_b6abbd1e9459e682f1fb1a74ed6f85b1_wm.jpg" alt="" />
<figcaption>Budapesti látkép a Szent Gellért lépcsőről bombázás előtt és után: 1943-ben és 1946-ban. Az előtérben látszó Szent Demeter szerb templomot azóta lerombolták, az Alexandriai Szent Katalin-plébániatemplom még áll. Karl Lutz, a zsidómentő svájci diplomata szenvedélyes amatőrfotós volt. A Fortepanon szereplő több mint kétszáz fotója között Budapestről több háború előtt-után képpár is felbukkan: minden jel szerint dokumentarista módon törekedett arra, hogy az általa fotózott helyszíneket a rombolás előtt és után is megörökítse. Lutzról [ebben a cikkben](https://index.hu/fortepan/2016/09/21/carl_lutz_budapesten/) írtunk részletesen. (Fotó: Archiv für Zeitgeschichte ETH Zürich / Agnes Hirschi / Carl Lutz felvétele / FORTEPAN)</figcaption>
</figure>

<figure>
<img src="/images/27608257_f8e3595deaf5fd34490d404512c04dde_wm.jpg" alt="" />
<figcaption>(Fotó: Archiv für Zeitgeschichte ETH Zürich / Agnes Hirschi / Carl Lutz felvétele / FORTEPAN)</figcaption>
</figure>

<figure>
<img src="/images/27608221_c8977a2781400a4529559d138037469d_wm.jpg" alt="" />
<figcaption>A budai Vár Táncsics Mihály (akkor Werbőczy) utca 1., a korábbi brit követség terasza 1943-ban a bécsi svájci konzulátus látogatóban járó titkárnőivel és 1945-ban a kert, jobbra Carl Lutz svájci diplomata. Lutz nemcsak a bécsi titkárnőket fogadta a háború alatt a Werbőczy utcai rezidencián, hanem házvezetőnőként bújtatta a magát brit alattvalónak valló Csányi Magdát és hétéves kislányát. Az asszonnyal a menekülés hónapjaiban szerelembe esett, a háború után feleségül vette és a család Svájcban telepedett le. (Fotó: Archiv für Zeitgeschichte ETH Zürich / Agnes Hirschi / Carl Lutz felvétele / FORTEPAN)</figcaption>
</figure>

<figure>
<img src="/images/27608239_780e3022bcce8b9697e5fde93f07ae1f_wm.jpg" alt="" />
<figcaption>(Fotó: UVATERV / FORTEPAN)</figcaption>
</figure>

<figure>
<img src="/images/27608235_1a568c9732633f78a6528bc9131cdd9f_wm.jpg" alt="" />
<figcaption>A Budaörsi út, középen az Osztapenko szoborral és az épülő, majd kész M1-M7 autópályával 1965-ben és 1975-ben. A képeket készítő Uvaterv ott volt mindenütt, ahol utat, hidat, alagutat kellett építeni. Az építkezéseken készített több mint százezer fotó jó részét a Fortepan önkéntesei mentették meg a megsemmisüléstől, amikor a vállalat szuterénjében tárolt, felbecsülhetetlen értékű fotógyűjtemény 2015 márciusában egy elektromos zárlatot követő tűzben majdnem teljesen megsemmisült. (Fotó: UVATERV / FORTEPAN)</figcaption>
</figure>

<figure>
<img src="/images/27608231_2f4b3d75e5c39d0612a41a5ed14c6430_wm.jpg" alt="" />
<figcaption>(Fotó: Dr. Horváth Miklós / FORTEPAN)</figcaption>
</figure>

<figure>
<img src="/images/27608233_af25aec14abec879fc5ef78d0afbee16_wm.jpg" alt="" />
<figcaption>A Kossuth Lajos utca a 6-os számú ház első emeleti erkélyéről készített fotókon az 1954-es május elseje és az 1956-os forradalom. Dr. Horváth Miklósék[erkélye alatt vonult el a színes történelem](https://index.hu/fortepan/2017/10/29/erkelyuk_alatt_vonult_el_a_szines_tortenelem/), hagyatékában mintegy háromszáz színes, főleg az ötvenes évek Budapestjén készített kép található. (Fotó: Dr. Horváth Miklós / FORTEPAN)</figcaption>
</figure>

<figure>
<img src="/images/27608219_2406d9650285f5d74094bae413053c0f_wm.jpg" alt="" />
<figcaption>(Fotó: FORTEPAN)</figcaption>
</figure>

<figure>
<img src="/images/27608261_1725a803bb513c4511f15d797a384ef4_wm.jpg" alt="" />
<figcaption>Magyarország, Balatongyörök szépkilátó, 1965 Ehhez a fotóhoz tartozik a Fortepan egyik legkedvesebb címkéje, a karok a vállon. A [fortepan.hu](http://fortepan.hu/?view=all)-n böngészve a kulcsszó melletti kis keresztre kattintva bárki javasolhat új címkét. Két éve egy lelkes külföldi címkéző a képeken található mozdulatokra és gesztusokra koncentrálva alkotta meg a karok a vállon-t, amelyhez akkor 176, ma 314 fotó tartozik. (Fotó: FORTEPAN)</figcaption>
</figure>

A Fortepan 110 ezer képéből 200 kiemelkedő fotót és 16, a képekhez tartozó történetet mutat be a Minden múlt a múltam című kiállítás. Néhány történetet az Indexen is olvashat a következő hetekben. Ha az összesre kíváncsi és a Fortepan saját történetét is szeretné megismerni, szeretettel várjuk 2019. augusztus 25-ig a Magyar Nemzeti Galériában.
