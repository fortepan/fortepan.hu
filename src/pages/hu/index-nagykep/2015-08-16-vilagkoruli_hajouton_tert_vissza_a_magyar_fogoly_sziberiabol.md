---
title: "Világ körüli hajóúton tért vissza a magyar fogoly Szibériából"
date: 2015-08-16T00:00:00.000+00:00
author: Barakonyi Szabolcs (szerkesztő), Kolozsi Ádám
---

Az első világháborús szibériai hadifogság magyarok százezreinek volt sorsa és halálos ágyig kísérő emléke – már akinek megadatott, hogy ágyban haljon meg, és ne tömegsírba temessék hastífuszos bajtársai mellé. A fogolytáborok nyomorúságos, de a későbbi világégések lágereihez képest még viszonylag szabad mikrovilágok voltak, ahol bezárva is leképeződött kicsiben a Monarchia. Eredeti felvételek a tízezer kilométerre vetett ifjú dédapákról, a Fortepan jóvoltából.

Világot látni a magyar úgy nagyban 1914-ben kezdett. Messzebbi utazásra előtte se módja, se különösebb oka nem volt az egyszerű alattvalónak, a [„n](http://index.hu/tudomany/tortenelem/anagyhaboru/)[](http://index.hu/tudomany/tortenelem/anagyhaboru/)[agy verekedés”](http://index.hu/tudomany/tortenelem/anagyhaboru/) azonban kitárta a látóhatárt – hogy aztán rögtön végtelenül be is szűkítse azt. A keleti frontról a Magyar Szent Korona országainak félmillió alattvalója került a következő években orosz hadifogságba, szinte mind a félelmetes hírű Szibériába.

Lőw Márton is csak úgy járt, [mint mások](http://index.hu/tudomany/tortenelem/anagyhaboru/2015/03/05/magyar_vilag_sziberiaban/). Az ifjú geológust júliusban bevonultatták, és decemberében már fogságba is esett Galíciában. Ettől fogva közel hat év telt el, mire haza térhetett. Addig megjárta a hatalmas Oroszország legtávolabbi táborait, belakva-túlélve azokat a pontokat, amelyek nevé t legfeljebb a földgömbről ismerheti az ember, annak is a túloldaláról. Habarovszk, Skotovo, Krasznaja-Rjecska után a Japán-tenger partjáról, Vlagyivosztokból a fél világot megkerülve hozta haza a hajó 1920-ban, egy másik Magyarországra, mint ahonnan a többi honvéddal együtt anno elpöfögött.

<figure>
<img src="/images/8907441_b7afa8302a76e2976be8504a7f2d3316_wm.jpg" alt="" />
<figcaption>Az orosz Távol-Keleten, Mandzsúriában töltött fogolyévei alatt Lőw Márton rendszeresen fényképezett. Képeit a táborban kinagyította, felvételei közül egyet-kettőt a tábori postával képeslapként haza is küldhetett. Kétszáz további papírképet aztán ő maga hozott haza azon a francia hajón, amelyen Indiát megkerülve hazatért. Addig azonban történt vele egy-két dolog. (Fotó: Fortepan / Fortepan)</figcaption>
</figure>

<figure>
<img src="/images/8907465_799942184d89d28f4c9904a12de94bd5_wm.jpg" alt="" />
<figcaption>Szibéria, a tengerrel ugyan nem elválasztott, de attól még semmivel sem könnyebben gyarmatosítható végtelen belső kontinens a transzszibériai vonal 1895-ös megépítésétől lett egyáltalán feltárható, legalábbis a vasúttal megközelíthető tájai. A világháborús hadifoglyokat is ide, a meghódítandó kolóniákra irányították. Akárcsak régen a gályarabokat; bár a hasonlat ott megbotlik, hogy szándékosan nem akartak annyira általánosan l’art pour l’art kegyetlenkedni velük, mint egykor, vagy éppen majd a második világháborúban. (Fotó: Fortepan / Fortepan)</figcaption>
</figure>

<figure>
<img src="/images/8907431_e8d9521f5bcb8ff88ed2ef69848d4017_wm.jpg" alt="" />
<figcaption>Az 1906-os genfi egyezmény elég komoly jogokat adott a hadifoglyoknak, a papíron létező garanciákat több helyütt így-úgy be is tartották, ám azokat nem egy sokéves, minden felet kimerítő, tömegeket megmozgató háborúra szabták, melyben a résztvevők hamarosan saját hadseregüket és lakosságukat sem nagyon tudták már ellátni. (Fotó: Fortepan / Fortepan)</figcaption>
</figure>

<figure>
<img src="/images/8907463_34a11cc79cb0e5a05746ab09c96328b1_wm.jpg" alt="" />
<figcaption>A foglyokat váró körülmények leginkább semmilyenek voltak. A fogolyszállítmányokat fogadó krasznojarszki táborban eleinte teljes volt a fejetlenség, a félkész épületeknek se ajtaja, se ablaka, az oroszok csak fapriccseket adtak, és néhány üres zsákot, hogy a foglyok azokat az udvaron lévő szalmával töltsék meg. A legénység nem részesült ilyen luxusban sem, ők maguk ásták be a földbe a viskóikat: 120 centi a föld alá, belülről kideszkázva, 120 centi még fából fölfelé, földet ráhányva. (Fotó: Fortepan / Fortepan)</figcaption>
</figure>

<figure>
<img src="/images/9041171_3a3b119e2326eb119f48b8a22e3110fb_wm.jpg" alt="" />
<figcaption>Bár sokaknak ez lett az utolsó lakóhelyük (például a háborús undort megverselő Gyóni Gézának), Krasznojarszk afféle elosztóhelyként működött, ahonnan vitték a foglyokat tovább, túl a Bajkálon, túl mindenen, Mandzsúriába. Az itteni táborokban már tartósan kellett berendezkedni. Élelmesebb tisztek vállalkozásokba kezdtek, de a foglyok a szomszédos településeken is kaphattak civil munkát. Ez a szabad kijáráson kívül magasabb bért is jelentett, no meg a szórakozás többféle formáját. Viszonylag önálló életet élhettek, amibe belefért a saját hadifogolyújság, a tábori magyar színház és a helyi házakba, családokhoz, asszonyokhoz szóló meghívások. (Fotó: Fortepan)</figcaption>
</figure>

<figure>
<img src="/images/8907467_082314ddee5a75039840f0372e00fb18_wm.jpg" alt="" />
<figcaption>A skotovói táborba került Lőw Márton a közeli múzeumban kapott munkát, ahol nemcsak mamutcsontokkal foglalatoskodott, de civil szakmáját is gyakorolhatta, az ásványtani részt bízták rá. A foglyok szabadidejükben a habarovszki Csaskacsaj kávéházban és az Esplanátó Szállóban időztek. (Fotó: Fortepan / Fortepan)</figcaption>
</figure>

<figure>
<img src="/images/8907445_e761b3fa78c5c07223df13f1a11d45dd_wm.jpg" alt="" />
<figcaption>A skorbut és az általános gyengeség mellett azonban súlyos járványok tizedelték a foglyokat, közülük is a legsúlyosabb, a kiütéses tífusz, ami már a fogság első évében felütötte a fejét. Az eltemetett halottaknak emelt 1916-os emlékmű négy oldalán négy nyelven – magyarul, németül, törökül és oroszul – állt a felirat: „Álmodjatok a szép magyar hazáról, amelyért meghaltatok – 1916”. (Fotó: Fortepan / Fortepan)</figcaption>
</figure>

<figure>
<img src="/images/8907461_c254ac2c37b5e9d88c492aa60c009aee_wm.jpg" alt="" />
<figcaption>A hadifogolylét ugyan sorsközösséget is teremtett, hatalmasak voltak a táborlakók között a társadalmi távolságok. A rendi, anyagi különbségek itt legalább annyira megjelentek, mint odahaza. A legénység és a tisztek egészen más életet tapasztalhattak meg: míg az utóbbiak sokáig megkapták zsoldjukat, és élvezhették azokat a jogokat, amelyeket a nemzetközi konvenciók biztosítottak számukra, külön szakácsuk volt, teniszeztek, és igyekeztek társadalmi rangjukhoz illő életet élni, előbbiek jó, ha tizedannyi rubelecskéből vegetáltak. (Fotó: Fortepan / Fortepan)</figcaption>
</figure>

<figure>
<img src="/images/8907447_6f40aef9af5779e59a4a695e4777c8b1_wm.jpg" alt="" />
<figcaption>A nagy anyagi különbségek ellenére nem volt ritka, hogy a fátum közelebb hozta egymáshoz a foglyokat, de inkább csak az azonos nyelvűekkel. A szibériai táborokban ugyanis, ahogy persze a k. u. k. hadseregben is, a Habsburg Birodalom minden nemzetisége és felekezete jelen volt. Muszlim, zsidó, katolikus, protestáns – de a nemzetiségi csoportok is legalább annyira elkülönültek egymástól, mint otthon. Nem véletlen, hogy a forradalom után a cseh hadifoglyokból alakult Cseh Légió kegyetlen háborút folytatott a magyarok és németek ellen. (Fotó: Fortepan / Fortepan)</figcaption>
</figure>

<figure>
<img src="/images/8907471_bca1b581f0ce68329081a09295cc4511_wm.jpg" alt="" />
<figcaption>Az 1917-es forradalmak felforgatták a tábori életet is. Előbb ínség és szigor, majd névleges felszabadulás és polgárháború következett – hogy ebből kit mi és hogyan érintett, leginkább talán szerencse dolga volt. Előbb Kerenszkijék ideiglenes kormányát kívánták a pokolba a megvont zsold és a rossz ellátás miatt a táborlakók, majd az önkényeskedő, a maradék ellátmányt felzabáló kozákok miatt nem bánták annyira a rákövetkező bolsevik vircsaftot. Ebben a foglyokat – a tisztek egy részének kivételével – egy tollvonással szabadnak nyilvánították, de a kelet-ázsiai táborok túl messze voltak ahhoz, hogy onnan is meginduljon a hadifoglyok hazautazása. (Fotó: Fortepan / Fortepan)</figcaption>
</figure>

<figure>
<img src="/images/9041169_84b476a0140defb74f51647e96f19bf6_wm.jpg" alt="" />
<figcaption>Miközben a magyar foglyok között az otthoni felfordulásokról szóló hírfoszlányok keltettek vitákat és feszültséget, és a Monarchia összeomlása és a trónfosztás után lekerült a koronás címer a sportmezekről, a nemzetközi fórumokon a hadifoglyok ellátásának összeomlása lett a téma. A forradalmak utáni káoszban a Nemzetközi Vöröskereszt és egy amerikai segélyszervezet vette őket a szárnyai alá, így a távol-keleti táborokban 1919-ben fél évre amerikai katonák vették át az oroszok helyét. Tőlük a jobb élelmezésen kívül 17 dollár költőpénz is járt, de a fogság ötödik évében az ilyen intézkedések ellenére egyre több fogoly idegrendszere mondta fel a szolgálatot. (Fotó: Fortepan)</figcaption>
</figure>

<figure>
<img src="/images/8907443_d532aecb9577d824034956a974e242a0_wm.jpg" alt="" />
<figcaption>A visszaemlékezések szerint ekkorra már nagyon sok bolondot ápoltak a kórházban, az emberek egyre kevésbé bírták a politikai bizonytalanságokat. Egy újabb impériumváltással aztán Szibériában az ideiglenes amerikai jelenlét után megjelentek a japánok is. Bár a szökések megakadályozására példát statuáló kivégzések miatt ők nem voltak népszerűek a foglyok között, 1920-ban végül is sokan japán hajókon tértek haza Európába. (Fotó: Fortepan / Fortepan)</figcaption>
</figure>

<figure>
<img src="/images/9041167_bf9f69ef639de333fcc46a2292974363_wm.jpg" alt="" />
<figcaption>Akik ekkor hazajutottak, megúszták a kintlét legkegyetlenebb hónapjait. „Az éhség Oroszországban leírhatatlan nagy arányokat öltött. 1921-ben és 1922-ben nem lehetett összeszedni az utcára kitett holttesteket. A verébnek és a varjúnak piaci árfolyama volt, és emberhúsból készült kolbászféléket is árultak...” Propagandisztikus túlzásnak is lehetne tartani, amit a harmincas években kiadott Hadifogoly magyarok története a polgárháborúba és káoszba zuhanó birodalom viszonyairól írt, de a borzalmakat az [újabb források](http://index.hu/tudomany/tortenelem/2015/07/27/sztalin_sztalinizmus_baberowski_felperzselt_fold_terror_tomeggyilkossagok/) is megerősítik. (Fotó: Fortepan)</figcaption>
</figure>

<figure>
<img src="/images/8907439_539413797fac5df30557570e726d22c3_wm.jpg" alt="" />
<figcaption>Sok magyar hadifogoly azonban még ezután is hosszú ideig maradt a Szovjetunióban. Volt, aki önszántából, családot alapítva, új életet kezdve, mások azonban hiába szerettek volna, évekig nem térhettek még haza. A távolság, az útiköltség, az adminisztratív nehézségek miatt sem (többek szerint a magyar hatóságok is tartottak a „bolsevik eszméktől megfertőzött” hadifoglyok tömeges hazatérésétől), de tiszteket túszként is tartottak kint – Rákosi javaslatára, zsarolási potenciálként, cserealapként a budapesti proletárdiktatúra Moszkvának kiadandó népbiztosaiért. (Fotó: Fortepan / Fortepan)</figcaption>
</figure>

<figure>
<img src="/images/9041163_84726aa82fed658d44a9dcb1607aa204_wm.jpg" alt="" />
<figcaption>Eddigre azonban Lőw Márton egy francia lobogó alatt hajózó német tengerjáró fedélzetén már hazatért. Az Indiát megkerülő hajóút, melyen 32 napon át sárgaborsót ettek, Triesztben ért véget. A magyarok itt, az ünnepélyes fogadtatásukon szembesültek vele, hogy egy-két dolog megváltozott távollétükben, például az ország határai sem pont ugyanott vannak, mint korábban. (Fotó: Fortepan)</figcaption>
</figure>

<figure>
<img src="/images/9041165_567fb77bd70062b0503ee8a086b5019f_wm.jpg" alt="" />
<figcaption>Egy [visszaemlékezés szerint](http://zope.lutheran.hu/ujsagok/evelet/archivum/2006/33/102): „Triesztben a magyar kormány két megbízottja fogadott bennünket, akik az üdvözlések után kiterítettek a fedélzeten egy Magyarország-térképet, melyen a trianoni határok színes ceruzával voltak berajzolva. Közölték, hogy a megcsonkított haza kormánya minden magyart szívesen lát, aki továbbra is magyar fennhatóság alatt akar maradni, de akinek a szülőföldje vagy otthona megszállt területre esik, oda is visszamehet. Megrázó jelenetek robbantak ki erre a kijelentésre. Világlátott emberek, harcedzett katonák sírtak, zokogtak: hát ezért kockáztattuk testi épségünket, életünket, egészségünket annyi nehéz csatában?” (Fotó: Fortepan)</figcaption>
</figure>
