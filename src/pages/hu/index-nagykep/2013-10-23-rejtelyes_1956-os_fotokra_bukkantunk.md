---
title: "Rejtélyes 1956-os fotókra bukkantunk"
date: 2013-10-23T00:00:00.000+00:00
author: Barakonyi Szabolcs (szerkesztő), Miklósi Gábor
---

Sosem publikált, sosem látott fotósorozat került elő az 1956-os forradalomról egy 57 éve Amerikába emigrált férfi hagyatékából. Lánya úgy tudja, nem édesapja készítette a felvételeket, de hogy ki, arról sejtelme sincs. A képek elsőként az Indexen láthatók. Kérjük, aki bármit tud a képek keletkezésének körülményeiről, a fotósról, a szereplőkről, esetleg felismeri az általunk nem beazonosított helyszíneket, írjon [erre az e-mail címre](mailto:fortepan@gmail.com).

Nemrég ezt a levelet kaptuk az amerikai-magyar Susan Morse-től, aki édesapja hagyatékában rejtélyes filmtekercsre bukkant:

Édesapám, Hofbauer Róbert és édesanyám, Heller Ilona, 1956. november 20-án emigrált, Ausztrián keresztül, majd hosszú út után Amerikában, Kaliforniában telepedtek le. Én, Susan Morse, a lányuk már ott születtem. Mindketten Győrben éltek, ott is születtek, s az emigráció előtt egy héttel házasodtak csak össze. Az 56-os forradalomról Budapesten készült fotókat édesapám hagyatékában találtam, bár sosem említette ezeket a felvételeket, sőt, a forradalomról sem beszélt sosem. Nem tudom, ki készítette a felvételeket, édesapám a forradalom napjaiban nem Budapesten tartózkodott legjobb tudomásom szerint, bár rokonai éltek ott.

A filmtekercsen német szöveg volt, ezért meglehet, hogy unokatestvérétől (akinek a nevét nem tudom sajnos) kapta a képeket, aki Németországban élt, legjobb tudomásom szerint Kölnben, vagy Münchenben volt étterme, és akit meglátogatott a 70-es években. Édesapám környezete semmit nem tud a felvételekről, ezért rejtély, ki készítette őket és hogyan került édesapám birtokába.

A képek publikálásával elsősorban a fotóst szeretném megtalálni, de azt gondolom, a képek közül pár érdekesebb felvétel érdeklődésre tarthat számot.

A fotókkal megkerestük Sárközy Rékát, a (két éve megszűnt) [1956-os Intézet](http://www.rev.hu/) volt munkatársát. A történész segített azonosítani jópár fotó helyszínét, és bár tart tőle, hogy sosem fog kiderülni a képek eredete, az alábbiakat fűzte a sorozathoz:

A képek szerintem viszonylag lefedik a forradalom történéseit egy szűk területen, Budapesten, a Nagykörút környékén. A Sztálin szobor maradványairól, a vörös csillag ledöntéséről szóló képek viszonylag koraiak: október 24.-én készülhettek. A Köztársaság tériek már 30-a után készülhettek, csakúgy mint a szétlőtt Nagykörutat ábrázolók: nemcsak a házak állapota mutatja az idő múlását, hanem a fák lombkoronájának változásai is: a dústól a kopaszig mindenfélét lehet találni a képek között. A nagykörutas képek főként a József körúti szakaszt ábrázolják, a kép alkotója valahol a nyolcadik kerületben lakhatott, jól követhető a mozgása. A hetedik kerületi szakaszra csak egy kép erejéig tévedt át, ez a tank, a Barcsay utcában. Elsétált a Népszínház utcán a Köztársaság térig, illetve a Nagykörúton a Corvin közig. Érdekes, hogy nem készített se a Kilián laktanyáról, se a Corvin közről képeket. Az is lehet, hogy ezek nem sikerültek, vagy elvesztek.

A beküldő olvasó szülei Ausztrián át emigráltak, ott valószínűleg egy darabig menekülttáborban voltak. A filmtekercshez ott is hozzájuthatattak valakitől, talán azért van rajta német nyelvű felirat.

<figure>
<img src="/images/5002022_4109e469fac927bc1c2b118fdf80db82_wm.jpg" alt="" />
<figcaption>Szabad Nép székház a Blaha Lujza téren (Fotó: Ismeretlen)</figcaption>
</figure>

<figure>
<img src="/images/5002020_6195975f22acb8deff0a2006f976d372_wm.jpg" alt="" />
<figcaption>Rákóczi út 54, Népszava székház (Fotó: Ismeretlen)</figcaption>
</figure>

<figure>
<img src="/images/5002018_a3dc08ca99621e3d4357b849578c9988_wm.jpg" alt="" />
<figcaption>Üllői út - Mária utca sarok (Fotó: Ismeretlen)</figcaption>
</figure>

<figure>
<img src="/images/5002016_f4beacaf05cf09e759af5c304257de1c_wm.jpg" alt="" />
<figcaption>Rökk Szilárd utca eleje (a Blaha Lujza tér felől) (Fotó: Ismeretlen)</figcaption>
</figure>

<figure>
<img src="/images/5002014_1f4c3f0f1ce1b7cc3d5c51615739007e_wm.jpg" alt="" />
<figcaption>Az Erzsébet körút a Barcsay torkolatával szemben, a Wesselényi sarok felé. (Fotó: Ismeretlen)</figcaption>
</figure>

<figure>
<img src="/images/5002012_2ddfa27854770677b5c876207b4d7330_wm.jpg" alt="" />
<figcaption>A József körút 56. Bal kéz felé következne a József krt. - Baross utca kereszteződése, ma McDonald's. (Fotó: Ismeretlen)</figcaption>
</figure>

<figure>
<img src="/images/5002010_1b4eaf33bd1dcb29b5fc56246b5412f5_wm.jpg" alt="" />
<figcaption>Rökk Szilárd utca (Fotó: Ismeretlen)</figcaption>
</figure>

<figure>
<img src="/images/5002008_0b330c2dd400a363622f9edb4f42eaf2_wm.jpg" alt="" />
<figcaption>Szófia utca - Nagykörút sarok (Fotó: Ismeretlen)</figcaption>
</figure>

<figure>
<img src="/images/5002006_0e2e246e0adf23bae73506dfc97b39c1_wm.jpg" alt="" />
<figcaption>Barcsay utca (a Nagykörút felől, háttérben az Almássy tér) (Fotó: Ismeretlen)</figcaption>
</figure>

<figure>
<img src="/images/5002004_3a1bed17896ef88dd7e5cdec5323b939_wm.jpg" alt="" />
<figcaption>Szófia utca - Nagykörút sarok (Fotó: Ismeretlen)</figcaption>
</figure>

<figure>
<img src="/images/5002002_20f49e5d6f8892548c59a617386ec138_wm.jpg" alt="" />
<figcaption>A Népszínház utca eleje (Fotó: Ismeretlen)</figcaption>
</figure>

<figure>
<img src="/images/5002000_5c66b7931d3f8904287c12a21aada95a_wm.jpg" alt="" />
<figcaption>A Blaha Lujza tér a ledöntött Sztálin-szoborral (Fotó: Ismeretlen)</figcaption>
</figure>

<figure>
<img src="/images/5001996_5852c615470c4cd417b497a0c5bfa30f_wm.jpg" alt="" />
<figcaption>A Blaha Lujza tér a ledöntött Sztálin-szoborral (Fotó: Ismeretlen)</figcaption>
</figure>

<figure>
<img src="/images/5001994_371589c77fe3f5d2e1fae2248ffd9ca3_wm.jpg" alt="" />
<figcaption>A Blaha Lujza tér a ledöntött Sztálin szoborral, mellette a Népszava székház tetejéről ledöntött vörös csillag hever. (Fotó: Ismeretlen)</figcaption>
</figure>

<figure>
<img src="/images/5001992_54f1ee746a26e2b8736db12a13737472_wm.jpg" alt="" />
<figcaption>A Baross tér - Rottenbiller utca torkolata, ahol ma a felüljáró indul. (Fotó: Ismeretlen)</figcaption>
</figure>

<figure>
<img src="/images/5001990_db4455569c0355d47a960da1ac296697_wm.jpg" alt="" />
<figcaption>Nagykörút, Barcsay sarok (Fotó: Ismeretlen)</figcaption>
</figure>

<figure>
<img src="/images/5001988_e26c7ce58ed3f135fb7b0c52bda22852_wm.jpg" alt="" />
<figcaption>Az egykori EMKE kávéház, a Blaha Lujza téren (Fotó: Ismeretlen)</figcaption>
</figure>

<figure>
<img src="/images/5001986_84010dea187a14ad67fd5fd77fea5894_wm.jpg" alt="" />
<figcaption>Nagykörút, Barcsay sarok (Fotó: Ismeretlen)</figcaption>
</figure>

<figure>
<img src="/images/5001984_bddc61adfaa86f195940bc3890a98e6f_wm.jpg" alt="" />
<figcaption>A II. János Pál pápa tér , a Pártház elől fényképezve, a Mosonyi utca felé. (Fotó: Ismeretlen)</figcaption>
</figure>

<figure>
<img src="/images/5001982_7c8959cd3d1852d27d17215a4a70d41b_wm.jpg" alt="" />
<figcaption>(Fotó: Ismeretlen)</figcaption>
</figure>

<figure>
<img src="/images/5001980_eea1cd09dd3205091c936595e11bee1e_wm.jpg" alt="" />
<figcaption>A Csepreghy utca torkolatától nézünk a Nap utca torkolata felé a József körúton. (Fotó: Ismeretlen)</figcaption>
</figure>

<figure>
<img src="/images/5001978_428f33b48cb4138dde98d6daef1b2d67_wm.jpg" alt="" />
<figcaption>Üllői út - Mária utca sarok (Fotó: Ismeretlen)</figcaption>
</figure>

<figure>
<img src="/images/5001976_3cec6cbece1545770eceac15fab483ee_wm.jpg" alt="" />
<figcaption>A Baross utca torkolata a József körútnál (Fotó: Ismeretlen)</figcaption>
</figure>

<figure>
<img src="/images/5001974_cf941ec75d827e4518c4d9c5c5c6be8b_wm.jpg" alt="" />
<figcaption>Baross utca 46. (Fotó: Ismeretlen)</figcaption>
</figure>

<figure>
<img src="/images/5001972_3abaed1b93b4475cb1402ba560e6ffc8_wm.jpg" alt="" />
<figcaption>Az egyik Corvin ház, a József körút - Üllői sarkán, balján a Corvin köz. (Fotó: Ismeretlen)</figcaption>
</figure>

<figure>
<img src="/images/5001970_457b4154f2066dd88c01ec66fecddcc5_wm.jpg" alt="" />
<figcaption>A Blaha Lujza tér a József körút felől, bal oldalon a Nemzeti Színház épülete (Fotó: Ismeretlen)</figcaption>
</figure>

<figure>
<img src="/images/5001968_cfd83c888a737da6eb31c2cfc615b8d8_wm.jpg" alt="" />
<figcaption>Egy tank a Köztársaság téren (Fotó: Ismeretlen)</figcaption>
</figure>

<figure>
<img src="/images/5001966_11ae01a436f55b759c3d4ef315a49a84_wm.jpg" alt="" />
<figcaption>Töltények (Fotó: Ismeretlen)</figcaption>
</figure>

<figure>
<img src="/images/5001964_b5238c11b3478db334cc9d559e9d3be4_wm.jpg" alt="" />
<figcaption>Felgyújtott postakocsi a Krúdy Gyula utca és Rökk Szilárd utca sarkán. (Fotó: Ismeretlen)</figcaption>
</figure>

Köszönjük a pontosításokat az 5,6,15,16,18,21,23,24,25,27,29-es fotókhoz Kósa Juditnak, és minden olvasónknak, akik észrevételeikkel hozzájárultak a fotókon szereplő helyszínek azonosításához!
