---
title: "Amikor a Lánchíd még fából volt"
date: 2018-04-22T00:00:00.000+00:00
author: Zubreczki Dávid, Barakonyi Szabolcs (képszerkesztő)
---

Hamarosan évekre elbúcsúzhatunk a Lánchídtól: még néhány hónap, és megkezdik a felújítását, a végleges döntést a napokban [hozza meg](http://index.hu/belfold/budapest/2018/04/21/kozgyules_3-as_metro_akadalymentesites_lanchid_felujitas/) a főváros. Remek apropó arra, hogy egy rakás fotót posztoljunk a város legöregebb Duna-hídjáról. Vagyis nem is kifejezetten róla. A Lánchíd ugyanis megkerülhetetlen, szerves eleme lett a városnak, nem is olyan képeket válogattunk össze, amelyeken ő a főszereplő, inkább olyanokat, amelyeken csak úgy ott van.

A híd történetével sokat foglalkoztunk már. Volt, hogy [Török András online könyve kapcsán](https://index.hu/urbanista/2013/12/01/sikeres_projekt_volt_a_lanchid_epitese_megterult_mennyi_ido_alatt_es_kinek_egy_korabeli_ppp_ingatlan/) foglaltuk össze a lényegét (akinek van egy kis ideje [olvassa el azt is](http://www.ifk-egyesulet.hu/ebook/A-Lanchid-mai-fenytoresben.pdf)), volt, hogy [a hídmester, Alagútból nyíló irodáját mutattuk be](https://index.hu/urbanista/2017/04/21/lanchid_hidmester_budapest100/) , és ha már ott jártunk, összeszedtünk pár remek hídlegendát is.

Úgyhogy most csak kényelmesen hátradőlünk, és adatok, meg tények felsorolása helyett élvezettel végigpörgetjük a Fortepan képeit a Lánchíd huszadik századi történetéről.

<figure>
<img src="/images/19594739_55b76bcca6b97eea94392a33c489c070_wm.jpg" alt="" />
<figcaption>Már a kalapdivatból rájöhetünk, hogy az előző századfordulón járunk. Na meg abból – ami talán elsőre fel sem tűnik –, hogy a Lánchídnak még fából van a korlátja. Sőt, akkoriban az egész pályaszerkezetet fagerendák tartották, tulajdonképpen csak a névadó láncszemek voltak fémből. A háttérben a szecessziós Gresham-palota helyén természetesen még a neoklasszicista Nákó-palota áll. A kép amúgy sztereofotó, amelyet Fromm Géza nagyváradi ügyvédjelölt készített 1894-ben, amikor mint turista járt a fővárosban. A Lánchíd nagyon megfogta, így arról több térhatású képet is készített, melyeket [gif formájában itt mutattunk be](https://index.hu/fortepan/2016/01/03/120_eves_terhatasu_kepek_budapestrol/). (Fotó: Kiss László / Dabasy Fromm Géza felvétele / FORTEPAN)</figcaption>
</figure>

<figure>
<img src="/images/19594761_0024b33d6096bb95e30a033babb1659e_wm.jpg" alt="" />
<figcaption>Bár a budai hídfőnél jóval [sűrűbb volt a beépítés és kevesebb a zöld](https://index.hu/urbanista/2018/02/26/jobb_lesz_a_clark_ter_az_uj_hotellel_mint_valaha/), mint ma, azt meg kell hagyni, hogy takaros parkocska volt ott. Stílusában persze egészen más mint a maiak: sehol egy fa vagy egy pad, elvileg beszélgetős sétálásra való, gyakorlatilag inkább csak mutatós dísz. A jobboldalon álló, cifra bérpalotát már hiába keressük. Bár állítólag alig sérült meg a háborúban, azt a negyvenes évek végen a Lánchíd utca és a Duna közt álló összes palotával együtt lerombolták. A helyükön ma park van – szerencsére fákkal. (Fotó: Schoch Frigyes / FORTEPAN)</figcaption>
</figure>

<figure>
<img src="/images/19594741_b48617f92bbe244fa85b979ebca832ff_wm.jpg" alt="" />
<figcaption>A Lánchíd első, de koránt sem utolsó nagy felújítása 1914-ben. Ekkor kapott rendes járdát a híd, és ekkor cserélték le végleg a faszerkezetet fémre. A súlya több mint a duplája lett a réginek, de legalább nem volt ingatag többé. A kép hátterében már ott az alig hét éve átadott Gresham-palota. (Fotó: Schmidt Albin / FORTEPAN)</figcaption>
</figure>

<figure>
<img src="/images/19594723_e853da0c981d7a38b97372ac0513f7f1_wm.jpg" alt="" />
<figcaption>Egykor nem csak a pesti, de a budai oldalon is végig hajók sorakoztak a rakpartnál. Ezek itt a Magyar Királyi Folyamőrség őrnaszádjai, melyek a fellobogózott hídból ítélve, alighanem valamilyen ünnepségen vesznek részt 1929-ben. (Fotó: Móra András / FORTEPAN)</figcaption>
</figure>

<figure>
<img src="/images/19601085_9cc615e4283566a589733efad150dee9_wm.jpg" alt="" />
<figcaption>Egy lehajtható kéményű gőzhajó halad át a híd alatt, ám ami ennél is érdekesebb, az az egyik pilon tetejére telepített légvédelmi állás. Pedig még csak 1938-at írunk. (Fotó: Buzinkay Géza / FORTEPAN)</figcaption>
</figure>

<figure>
<img src="/images/19594763_b3382b35723f2e8c90107b7c03661139_wm.jpg" alt="" />
<figcaption>Az 1938-as Eucharisztikus Világkongresszus az egész várost átformálta. Volt ahol véglegesen – ekkor [kövezték le teljesen az addig részben parkos Hősök terét](https://index.hu/urbanista/2013/05/13/ilyen_volt_a_parkositott_hosok_tere_75_eve_hogy_teljesen_lekoveztek_nezzetek_meg_milyen_lenne_fuvel_/) –, volt ahol csak időlegesen. Ennyi fénytechnikát azelőtt biztos nem látott még Budapest. A [Gellért-hegy tetején ragyogó kereszt](https://index.hu/mindekozben/poszt/2017/12/12/megvan_mi_volt_a_gellert-hegy_tetejen_a_szabadsag-szobor_elott/) mellett természetesen a Lánchíd is különleges díszkivilágítást kapott. (Fotó: Major György / FORTEPAN)</figcaption>
</figure>

<figure>
<img src="/images/19594719_8c19e4f7e838962fc3bf10f2f9a05bf7_wm.jpg" alt="" />
<figcaption>A harmincas évekig békésebben lehetett korzózni a pesti hídfőnél, mint ma. Akkor kezdték el ugyanis kiépíteni az alagutakat a híd alatt, melyeket csak a háború után fejeztek be. (Fotó: Glázer Attila / FORTEPAN)</figcaption>
</figure>

<figure>
<img src="/images/19594717_248cc10556d6ffe42d6d2e37b8ad7801_wm.jpg" alt="" />
<figcaption>A budai oldalon viszont már jóval hamarabb, 1907-ben elkészült az alagút, mégpedig a villamos kedvéért. Igaz, ez az átjáró tulajdonképpen nem a híd alatt megy át: [éles kanyarokkal](http://hamster.blog.hu/2016/03/29/egy_kis_lanchid_alatt_jaras) kerülték ki annak lehorgonyzását. Persze ez abban az időben, amikor egyetlen, rövidke kocsiból állt a jármű, nem okozott gondot. A képen épp a déli oldalon fordul be egy villamos a tér alá (a jobbos közlekedésre csak két évvel később, 1941-ben tértünk át), nagyjából ott, ahol a második képen látható parkocska volt korábban. A háttérben a Kereskedelmi Minisztérium épülete áll még, amit a háború után lebontottak. A helyén ma részben a körforgalom, részben park van, na meg a 0 kilométerkő. Akinek éles a szeme, az alighanem kiszúrja azt a függőleges fehér vonalat a ház mellett, a háttérben felsejlő Váralagút előtt: az [a régi 0 kilométerkő](https://index.hu/urbanista/2016/11/16/lomtalanitas_0_kilometerko_szobor_masolat/), a Patrona Hungariae szobor. (Fotó: Dienes Balázs / FORTEPAN)</figcaption>
</figure>

<figure>
<img src="/images/19594747_c46b02be809a0bf7d4140eeb8024bbd0_wm.jpg" alt="" />
<figcaption>Ennél megrázóbb képet nehéz mutatni a második világháborúban felrobbantott Lánchídról: az oldalára dőlt, törött oroszlánszobor olyan hatást kelt, mintha egy rég letűnt birodalom romjai közt járnánk. (Fotó: Berkó Pál / FORTEPAN)</figcaption>
</figure>

<figure>
<img src="/images/19594751_a88d5450348a0b4e313872e65b60045c_wm.jpg" alt="" />
<figcaption>Nem ez volt az első alkalom, hogy el akarták pusztítani hidat a visszavonuló csapatok. Még szinte át sem adták 1849-ben, amikor Hentzi generális (aki [volt szíves porrá lőni a pesti Vigadó elődjét](https://index.hu/urbanista/2018/02/03/pesti_vigado_feszl_frigyes_magyaros_epiteszet_than_mor_lotz_karoly_festmeny_mma_magyar_muveszeti_akademia/)) máris kiadta a parancsot a felrobbantására, a budai Vár védelmében. A parancsot egy ezredes hajtotta végre, miután a legenda szerint kénytelen volt főbe lőni egy tüzért, aki nem engedelmeskedett. A szivarjával gyújtotta meg a kanócot, ám a híd helyett ő repült a levegőbe. Száz évvel később sajnos már nem volt ilyen szerencséje a Lánchídnak. (Fotó: Mihalik István / FORTEPAN)</figcaption>
</figure>

<figure>
<img src="/images/19594743_8f3f8458dc6e8f19cb070762195f5f79_wm.jpg" alt="" />
<figcaption>1949-ben adták át az újjáépített hidat. Ünneplő tömeg, rengeteg lobogó. A háttérben még romos kolostor van a Hilton helyén, a Halászbástya tetői is hiányosak, és eltűntek a korábbi képekről ismerős hídvámházak is. Az igazi változást persze a címer jelzi, mely rendre mutatta, milyen korban járunk. Itt épp Rákosié virít a pilonokon. (Fotó: UVATERV / FORTEPAN)</figcaption>
</figure>

<figure>
<img src="/images/19594733_e4d4ccd06e46bb5f95fdc49da9029ec6_wm.jpg" alt="" />
<figcaption>Az ötvenes évek elejére többé-kevésbé kialakult a Clark Ádám tér ma ismert formája a híres körforgalommal. Egészen kevés a jármű, nincsenek útburkolati jelek, csak szépen rendezett, gyepesített járdaszigetek, meg gyalogátkelőhelyek a korabeli fényjelzővel. Jobb oldalon már parkosították az egykori minisztériumi épület helyét, a 0 kilométert pedig nem Szűz Mária, hanem egy messzibe tekintő munkás, szocreál stílusú szobra jelöli. (Fotó: UVATERV / FORTEPAN)</figcaption>
</figure>

<figure>
<img src="/images/19594765_9fa3c76149e78de35d082fdaa4aa9404_wm.jpg" alt="" />
<figcaption>Cigaretta egy hajó fedélzetén a Lánchíd alatt. AZ 1958-ban készült képen még látszik az akkor már használaton kívüli, ideiglenes Kossuth-híd. (Fotó: Szent-Tamási Mihály / FORTEPAN)</figcaption>
</figure>

<figure>
<img src="/images/19594721_45c0bf2a30cecee4a906154078c6e1e2_wm.jpg" alt="" />
<figcaption>A Lánchíd presszó terasza. Ennyi maradt az Ybl Miklós tervezte palotából a 60-as évekre. Az itáliai palazzókat idéző épület belső udvara igazán különleges volt, a boltívek egy része csak imitáció volt a szomszédos ház tűzfalán. A különös épületelemek több mint fél évszázadon keresztül hozzátartoztak a budai panorámához, míg végül [a Clark Hotel komor tömbje](https://index.hu/urbanista/2018/01/25/clark_teri_hotel_szalloda_burkolat_sotet_latvanyterv/) el nem takarta őket. (Fotó: FSZEK BUDAPEST GYŰJTEMÉNY / SÁNDOR GYÖRGY felvétele / FORTEPAN)</figcaption>
</figure>

<figure>
<img src="/images/19594757_6ac34cb0d6d3d70564cb1c38c3f2a2c8_wm.jpg" alt="" />
<figcaption>Első pillantásra olyan, mintha egy folyóba vezető csatorna torkában állna apa és gyermeke, de persze nem erről van szó. Ez a pesti rakpart gyalogos alagútja, amit néhány képpel ezelőtt még csak tervezgettek. Csak most épp odáig ért a Duna. Ez volt az 1965-ös árvíz, mely Budapesten már inkább volt izgalmas látványosság a fotó alapján, mintsem valódi veszedelem. Persze azért az ország más pontjain [nem volt ilyen vidám a helyzet](https://dunaiszigetek.blogspot.hu/search/label/1965). (Fotó: Pálinkás Zsolt / FORTEPAN)</figcaption>
</figure>

<figure>
<img src="/images/19594749_db47555a3ab1dad1a1d2a413c3ce6ff1_wm.jpg" alt="" />
<figcaption>A hatvanas évek elején még nem lehetett vita arról, hogy régi vagy az új kupola mutat-e jobban a Királyi Palota tetején, mert hogy két évtizeddel a háború után még mindig nem volt rajta semmi. (Fotó: Lencse Zoltán / FORTEPAN)</figcaption>
</figure>

<figure>
<img src="/images/19594753_19f7ee074f712a3c30c19073d57b1834_wm.jpg" alt="" />
<figcaption>Egy rejtélyes kép, mely a Magyar Rendőrnek készült 1967-ben. Megrendezett jelenetnek tűnik a két egyforma kocsival, a beállított mozdulatokkal és a különös szöggel. De vajon csak a fényképezés kedvéért lezárták az egész hidat? (Fotó: MAGYAR RENDŐR / FORTEPAN)</figcaption>
</figure>

<figure>
<img src="/images/19594731_8b9dd5e4d60d6fc6f544870adb8f74ff_wm.jpg" alt="" />
<figcaption>Az alagutat viszont nem fotók kedvéért zárták le 1973-ban. Hivatalosan Buda, Pest és Óbuda egyesítésének centenáriumára újították fel. Ekkor kapott korszerű szigetelést, meg szellőző berendezéseket, de ami a leglátványosabb: azt a mozaikburkolatot, amelyet mindenki ismer. (Fotó: Urbán Tamás / FORTEPAN)</figcaption>
</figure>

<figure>
<img src="/images/19594729_0ba0604a72847c77a03b999853e3a800_wm.jpg" alt="" />
<figcaption>Megint egy lezárás, ahol csak tippelni tudunk: 1975-ben járunk a pesti hídfő alatti alagútban. Tíz évvel korábban, 1965-ben innen néztük az árvizet, most meg egy hosszú hajú huligán dobol benne. Hova jut a világ? (Fotó: Urbán Tamás / FORTEPAN)</figcaption>
</figure>

<figure>
<img src="/images/19594759_8754992a2c5711aa351020a32aaa5657_wm.jpg" alt="" />
<figcaption>A Lánchíd Budapest egyik szimbóluma, nem csoda, hogy népszerű forgatási helyszín lett belőle. Itt épp Felvidéki Judit rendező forgat Hollós Olivér operatőrrel 1976-ban. Hogy mit azt nem tudni, de talán az 1978-as Negyedik fordulót, melyen [mindketten dolgoztak](http://www.imdb.com/title/tt0168092/fullcredits?ref_=tt_ov_wr#writers/). Mögöttük persze ott a kor címere, a Kádár. (Fotó: RÁDIÓ ÉS TELEVÍZIÓ ÚJSÁG / CSICSAY CLAUDIA felvétele / FORTEPAN)</figcaption>
</figure>

<figure>
<img src="/images/19594755_5678fb0b6afeaa97d0eaf98ef33d57dd_wm.jpg" alt="" />
<figcaption>Ezzel a BMW-t megülő nyalka legénnyel búcsúzunk a Lánchídtól. Ha megnyitják majd néhány év múlva, visszatérünk egy újabb válogatással, mert a Fortepan anyagaiból simán kitelik még egy ilyen. (Fotó: MAGYAR RENDŐR / FORTEPAN)</figcaption>
</figure>
