---
title: "Saját vérüket adták magyarok a koreaiaknak"
date: 2018-05-27T00:00:00.000+00:00
author: Nagy Attila Károly
cover_image: /images/20162380_f4a31807a4111368911f8625f6669911_wm.jpg
---

Kevesen emlékeznek rá, de a II. világháború után volt egy második időszak is a magyar történelemben, amikor országunk közvetetten ugyan, de ismét háborúban állt az Egyesült Államokkal. És meg kevesebben vannak még életben azok közül, akik maguk is részesei voltak a Magyar Népköztársaság és a Koreai Népi Demokratikus Köztársaság közti barátság megtestesülésének, a koreai háború idején és után nyújtott magyar orvosi segítségnek.

1950 nyarán, egy hónappal a koreai háború kitörése után magyar orvosok utaztak Ázsiába, hogy munkájukkal segítsék a háború észak-koreai sebesültjeinek gyógyítását. Az ideológiai testvériség jegyében összesen nyolc, jórészt egészségügyi dolgozókból álló magyar csoport dolgozott Kínában és Koreában, több helyszínen is, kezdetben volt hogy borzalmas háborús körülmények, bombatámadások közepette.

A magyar orvosok [Szarivon](https://hu.wikipedia.org/wiki/Szarivon) (vagy ahogy az ötvenes években írták: Szorivon) városában létrehozták a Rákosi Mátyásról elnevezett hadikórházat, majd 1952-ben ezerágyas klinikává fejlesztették. A körülbelül száz fős személyzettel dolgozó Észak-Koreai magyar kórház egészen a fegyverszünet megkötéséig, 1953-ig ellátta a sebesült, beteg katonákat és civileket, utána még négy évig működött magyar orvosokkal, magyar irányítás alatt, és ha minden igaz, még ma is kórházként funkcionál, továbbra is Rákosi Mátyás nevét viselve.

Az utolsó magyar egészségügyi csoport 1956. június 6-án idult Észak-Koreába, erről így írt a Magyar Távirati Iroda:

Szerdán reggel a Nyugati-pályaudvarról elindult Koreába a VIII. magyar egészségügyi csoport 17 tagból álló második része. A magyar egészségügyi dolgozók résztvesznek az ujjáépülő Korea egészségügyi szervezetének fejlesztésében, a szorivoni tartományi kórház munkájában. A kórház ebben az esztendőben ujabb épületekkel és felszerelésekkel gazdagodott, az ágyak száma harminccal bővült. Az uj ambulancia épületében megkezdődött a munka. Üzembe helyezték a kórház uj, nagyteljesítményű röntgengépét, s megkezdte működését a sugárterápiás osztály is. A koreai kórház a csoport megérkezésével egy időben lép működésének hetedik esztendejébe. A Koreában járt magyar egészségügyi csoportok eredményes munkájukkal méltán váltották ki háborúban és békében egyaránt, a koreai nép háláját és elismerését.

A baráti kommunista országban végzett munkájuk elismeréseként többen részesültek állami kitüntetésben. Az Elnöki Tanács a Munka Érdemrend kitüntetést adományozta "a koreai Rákosi Mátyás kórháznál végzett kiemelkedő munkájuk elismeréséül dr. Bakács Tibornak, a János kórház igazgató főorvosának, dr. Erdélyi Lászlónak, a Sebész Továbbképző Klinika sebész szakorvosának" - írta az MTI 1956. július 2-án.

Az utolsó magyar orvoscsoport egy évvel később, 1957. július 11-én érkezett vissza Magyarországra miután június 20-án átadták a kórházat a koreai egészségügyi minisztériumnak. Az MTI összefoglalója szerint a magyar orvoscsoport tagjai

mintegy százhúszezer koreai betegnek és sebesültnek nyújtottak orvosi segítséget, több, mint hétezer súlyos operációt hajtottak végre és többezer koreai betegnek, sebesültnek a magyar egészségügyi dolgozók saját vérüket adták, hogy megmentsék őket.

A Koreában dolgozó magyar orvosokról Kocsis Piroska, a Magyar Országos Levéltár kutatója [közölt 2005-ben 18 oldalas összeállítást az ArchívNet-en](http://www.archivnet.hu/politika/magyar_orvosok_koreaban_19501957.html). A rengeteg korabeli forrást nyilvánosságra hozó publikáció bemutatja a Rákosi Mátyás kórház sorsát, hogy milyen egészségügyi és háborús körülmények között kellett a magyaroknak dolgozni, és a hivatalos állampárti propagandán túlpillantva mesél a kórház belső, magánéleti botrányoktól sem mentes életéről is. (Vujity Tvrtko 2010-ben [külön riportban](https://tv2.hu/tv2klasszikusok/44850_az_eszak-koreai_rakosi_korhaz_titkai.html) foglalkozott a levéltári kutató témájával.)

Az alábbi, nyilvánvalóan már a háború vége után készült képek készítőjéről, a rajtuk szereplő emberekről nincsenek információink, a fotók lomtalanítás során kerültek egy gyűjtőhöz, aki végül a Fortepannak adományozta a fellelt negatívokat. 1950 és 1957 között 225 magyar egészségügyi dolgozó járt Koreában, közülük jó ha öten-tízen élnek még ma is. Amennyiben közülük, vagy a rokonok közül bárki felismer valakit az alábbi fortepanos képeken, köszönettel vesszük ha megírják nekünk a kep(kukac)mail.index.hu címre.

<figure>
<img src="/images/20157412_c5a5cd5ebdf189f77f9ef58f19ca6c57_wm.jpg" alt="" />
<figcaption>Folyóparti cölöpházak, feltehetően valahol Kínában. (Fotó: FORTEPAN)</figcaption>
</figure>

<figure>
<img src="/images/20157406_b889dfd5a9bd3312a36acf3a639b0dee_wm.jpg" alt="" />
<figcaption>Körülbelül húszemeletes sarokház egy kínai nagyvárosban, sajnos nem tudtuk beazonosítani, pontosan hol, Sanghai, Hong Kong, Makaó, esetleg Tajpej a legvalószínűbb. (Az épület kínai feliratai segíthetnek a megoldásban, örömmel vesszük a hozzáértő olvasói segítséget. Frissítés: ha minden igaz az épületen az olvasható kínaiul, hogy "Szovjet Filmhét", és a kép Sanghaiban készült.) Az előtérben álló fiún a korszakra jellemző ruhadarab: a Mao-ing. (Fotó: FORTEPAN)</figcaption>
</figure>

<figure>
<img src="/images/20157408_ea9a6a45cd5b8686bad34ac7e14a6927_wm.jpg" alt="" />
<figcaption>Kínai nagyváros utcáján, kerékpárosok közt. Figyelemreméltó bal szélen, az útkereszteződés közepén a horizontális elrendezésű közlekedési lámpa. (Fotó: FORTEPAN)</figcaption>
</figure>

<figure>
<img src="/images/20157404_cb5aa215b2364654ce031856048a488b_wm.jpg" alt="" />
<figcaption>A Koreai Néphadsereg katonái, főként tisztek, egy ki tudja honnan, hová tartó vonaton. (Fotó: FORTEPAN)</figcaption>
</figure>

<figure>
<img src="/images/20157402_23a78fe9c00dad8d8ccf4e027145331e_wm.jpg" alt="" />
<figcaption>Kínai utcakép, gyerekhaddal. A sok számmal nagyobb, feltehetőleg már több, nagyobb testvér által is hordott kopottas ruhák meglehetős szegénységről árulkodnak. (Fotó: FORTEPAN)</figcaption>
</figure>

<figure>
<img src="/images/20157396_93e08acd835a6d1e020646c6f579ff24_wm.jpg" alt="" />
<figcaption>Távcsőpróba. (Fotó: FORTEPAN)</figcaption>
</figure>

<figure>
<img src="/images/20157400_50e71947ef00c9ef85a2ebbbb8a83c3a_wm.jpg" alt="" />
<figcaption>Az Észak- és Dél-Koreát kettéválasztó hírhedt demarkációs zóna. A félszigetet kettéosztó határsávot 1953-ban jelölték ki, a koreai háborút lezáró tűzszünet után. A tűzszüneti vonalat 1292 ilyen tábla jelöli végig, tengerparttól tengerpartig. A táblák dél felé néző oldalán – mint itt a képen is – kínai vagy koreai és angol nyelvű, az észak felé néző oldalán koreai és kínai a felirat. (Fotó: FORTEPAN)</figcaption>
</figure>

<figure>
<img src="/images/20157392_eed0e9a14a3401898ac13615ac1b1cf8_wm.jpg" alt="" />
<figcaption>Kisebb, feltehetően észak-koreai katonai bázis a demarkációs zónában, a háttérben alakuló tér, és jól látszanak Dél-Korea határhoz közeli hegységei is. (Fotó: FORTEPAN)</figcaption>
</figure>

<figure>
<img src="/images/20157394_55445a0e66b74162662373987dbdb5c5_wm.jpg" alt="" />
<figcaption>A korszakra jellemző számtalan felvonulás egyike. A ház, amit tízen cipelnek, valószínűleg a háború utáni újjáépítés során felhúzott épület – iskola?, kórház? – nagy makettje. Mögötte tipikus észak-koreai propagandaposzter, ami az Egyesült Államokat gyalázza. (Fotó: FORTEPAN)</figcaption>
</figure>

<figure>
<img src="/images/20157384_33fe7209d6adb59f5bb6a2d0180fe63a_wm.jpg" alt="" />
<figcaption>Magyar és észak-koreai orvosok csoportképe. Ha jól látjuk, a magyar doktor nyakában egy első szériás Zorkij fényképezőgép (Leica kópia) lóg, amit 1948-tól gyártottak a Szovjetunióban. (Fotó: FORTEPAN)</figcaption>
</figure>

<figure>
<img src="/images/20157388_1b0e9783fbc38b767c90011b9967407c_wm.jpg" alt="" />
<figcaption>Észak-koreai úttörőlányok felvonulása, mögöttük középiskolás korú lányok lengetnek koszorúkat. (Fotó: FORTEPAN)</figcaption>
</figure>

<figure>
<img src="/images/20157380_ae6aac6cd87da6fb96edfcf7da507c28_wm.jpg" alt="" />
<figcaption>Magyar–észak-koreai összefogás. (Fotó: FORTEPAN)</figcaption>
</figure>

<figure>
<img src="/images/20157368_84974a5226ba049a080fce83cdbe1c7b_wm.jpg" alt="" />
<figcaption>Vidéki piac. (Fotó: FORTEPAN)</figcaption>
</figure>

<figure>
<img src="/images/20157378_c360ff8f1898466a3ab8551f2811980e_wm.jpg" alt="" />
<figcaption>Egy nagy szabású szarivoni felvonuláson készült ez és a következő három kép is, 1956. május 1-jén. A balra látható, jókora, négy ember által vitt plakátról az olvasható le, hogy a terv szerint az egészségügyben 100-ról 267 százalékra nő a kórházi ágyak száma 1949-től 1956-ig. (Fotó: FORTEPAN)</figcaption>
</figure>

<figure>
<img src="/images/20157374_d07039eabd89df95ada0a90023a8acad_wm.jpg" alt="" />
<figcaption>A hűvös tavaszi idő ellenére természetesen megtartották a munkásosztályt ünneplő felvonulást. Az észak-koreai munkásosztály tagjai fiatal, a késő tavaszi időpont ellenére még levéltelen platánsor fái között álldogálnak, a vezetők arcképeit cipelő felvonulók kis pihenőt tartanak. (Fotó: FORTEPAN)</figcaption>
</figure>

<figure>
<img src="/images/20157372_d3dac862161ab83820fdc0953f435805_wm.jpg" alt="" />
<figcaption>Magyar orvosok a felvonulók közt. A kommunista diadalív mögött propagandaplakát: a gaz imperialista Amerika bombákkal támad Észak-Koreára, de a sarló és kalapács mint metszőolló nyisszantja le a gonosz katona kezét. (Fotó: FORTEPAN)</figcaption>
</figure>

<figure>
<img src="/images/20157376_770038c232210461ec5048071ffe0b6e_wm.jpg" alt="" />
<figcaption>Dísztribünről nézik a felvonulókat a politikai vezetők. Mögöttük a baráti kommunista országok (NDK, Csehszlovákia, Vietnam, stb) vezetőinek portréi, középen természetesen Kim Ir Szen, Észak-Korea alapítója, miniszterelnöke, elnöke, teljhatalmú ura. Mellette Nyikita Hruscsov és Mao Ce-tung, a Szovjetunió és a Kínai Népköztársaság vezetői. Jobbról a második pedig nem más, mint maga Rákosi Mátyás, fölötte a magyar zászlót kissé félárbócra ereszkedve tépi a szél. (Fotó: FORTEPAN)</figcaption>
</figure>

<figure>
<img src="/images/20161422_125fe475be5ed55e2ebe582f82d77d14_wm.jpg" alt="" />
<figcaption>"A magyar orvoscsoport tagjai működésükkel a proletár internacionalizmus eszméjét szolgálták Koreában" – írta a Magyar Távirati Iroda 1957 júliusában, amikor az utolsó magyar egészségügyi dolgozó is elhagyta a szarivoni Rákosi Mátyás Kórházat. (Fotó: FORTEPAN)</figcaption>
</figure>
