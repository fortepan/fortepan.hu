---
title: "Mindenkit megdöbbentett a Simplon mozi 1934-ben"
date: 2019-07-21T00:00:00.000+00:00
author: Zubreczki Dávid, Barakonyi Szabolcs (képszerkesztő)
---

Preisich Gábor építész élete átível az egész huszadik századon. 22 éves fejjel még Európában találkozhatott a Bauhaust alapító Walter Gropiusszal és a modern építészet svájci atyjával, Le Corbusier-vel. Negyvenes éveire már túl volt élete fő művein, közben mellékesen átvészelte a holokausztot. Állítólag kétszer is süketsége mentette meg: egyszer nem hallotta meg, hogy vadul keresik a nyilasok, egyszer pedig félreértette, melyik vonatra kell szállni a munkaszolgálatosoknak, és véletlenül hazautazott Budapestre. A másik szerelvényt felrobbantották.

A szocializmus alatt keményen beleállt a [Révai-vitába](https://index.hu/urbanista/2016/09/17/pannonia_szinkronstudio/), ami arról szólt, hogy milyen építészeti stílus felel meg leginkább a szocialista társadalomeszménynek, utána nem is tervezett sokáig. Volt Budapest főépítésze, amibe majdnem belerokkant, utólag úgy emlékszik vissza, azokra a fejlesztésekre a legbüszkébb, amiket meg tudott akadályozni. De tanárként, és szakíróként is elismerésnek örvendett. Fordulatos életéről lánya, Váradi Júlia mesélt nem is olyan rég egy [rádióinterjúban](https://www.klubradio.hu/adasok/bauhaus-mesterek-magyarorszagon-106774).[](https://www.klubradio.hu/adasok/bauhaus-mesterek-magyarorszagon-106774)

Preisich Gábor azonban nem csak tervezett, vezetett, tanított és írt, hanem fényképezett is, és fotóhagyatéka most a Fortepanhoz került. A számtalan családi, nyaralós és más hasonló kép mellett (melyekről hamarosan külön cikk jelenik meg itt a Fortepan-blogon) természetesen jó pár építészeti témájú felvétel is akad. Ezek közül választottunk ki néhányat, melyeken talán legfontosabb, forradalmian modern alkotása, a Simplon-ház látható. Ez az az épület, amit az akkor még csak 27 éves Preisich Gábor Vadász Mihállyal közösen tervezett, és a sokat emlegetett [111 év, 111 híres ház](http://index.hu/urbanista/2017/12/09/111_ev_111_hires_epulet/) listáján is szerepel.

<figure>
<img src="/images/28361297_692277d1ecd34ca664b6ffd78caf6204_wm.jpg" alt="" />
<figcaption>A Simplon-ház egy hegyes szögű saroktelekre épült 1934-ben, a Móricz Zsigmond körtérnél, a Bartók Béla (akkoriban Horthy Miklós) útra. Ez volt az első modern stílusú bérház Budapesten. Az utána követekezők közül kevés van, amelyik el tudta érni ennek a színvonalát. Acélvázas szerkezete van, aminek egyetlen oka, hogy a lakásínséget úgy csillapította a főváros, hogy adómentességet adott a főútvonalak mentén épülő bérházaknak - feltéve, hogy időben elkészülnek. Ezt tempót pedig csak ezzel a technológiával lehetett elérni. A tető szintje fölé nyúló üveg "toronydíszítményt" ma már hiába keressük, de a ház aljában meglepő módon azóta is működik a hentes. Manapság [Ica mama húsboltjának](https://streetkitchen.hu/szakertunk/ica-mama-husboltja/) hívják. (Fotó: Preisich / FORTEPAN)</figcaption>
</figure>

<figure>
<img src="/images/28361285_b709a679bb10db441bfc3df217ca5962_wm.jpg" alt="" />
<figcaption>A homlokzaton végighúzódó üvegsávok mögött a felületes szemlélő talán lépcsőházat sejt. Sok helyen valóban ez volt a bevett szokás (a [dessaui Bauhausnak](https://index.hu/kultur/2019/06/27/bauhaus_epulete_dessau_walter_gropius_modernizmus_epiteszet/) is ilyen a lépcsőháza), de itt egy zárterkélysorról van szó. Ez volt az igazi dísze az épületnek a hegyesszögű sarkon is. Az üvegfalak mögött látszanak a függyönyök és a radiátorok, a kép baloldalán pedig ott az igazi lépcső. (Fotó: Preisich / FORTEPAN)</figcaption>
</figure>

<figure>
<img src="/images/28361273_78a004314fd9a5696af2929bb97eff16_wm.jpg" alt="" />
<figcaption>Amely önmagában is páratlanul szép. (Fotó: Preisich / FORTEPAN)</figcaption>
</figure>

<figure>
<img src="/images/28361271_ec9ceb9829f091cb942e25501dff551f_wm.jpg" alt="" />
<figcaption>Az izgalmas formák megelőlegezik azokat a gyönyörű lépcsőházakat, amelyek majd Újlipótvárosban, vagy épp a Margit körúton épülnek. (Fotó: Preisich / FORTEPAN)</figcaption>
</figure>

<figure>
<img src="/images/28361283_1d7f7c4afd139f04afb0731a2f489f31_wm.jpg" alt="" />
<figcaption>A Simplon volt az első modern bérház a fővárosban, szóval alighanem ez volt az első olyan is, aminek igazi nagyvárosi tetőterasza lehetett. A nyugágyak akár maiak is lehetnének. A háttérben a Móricz Zsigmond körtér egyik házának jellegzetes tetődísze, és a térre néző neonfelirat utolsó betűi látszanak. (Fotó: Preisich / FORTEPAN)</figcaption>
</figure>

<figure>
<img src="/images/28361261_a3464c5b74f0f85fa8f29f06eda1e2bb_wm.jpg" alt="" />
<figcaption>Ez pedig a ház aljában működő mozi bejárata, a SIMPLON felirattal. Érdekes, hogy teljesen más betűtípust használtak itt, mint a tetőn. Akár csak az [Excelsior neonjainál](https://index.hu/kultur/2019/07/17/siralmas_allapotban_van_a_80_eves_meno_autoszerviz/), a Simplonnál sem törekedtek egységes arculatra. (Fotó: Preisich / FORTEPAN)</figcaption>
</figure>

<figure>
<img src="/images/28361259_24ac6c9a82d16dbc149e772489ed254d_wm.jpg" alt="" />
<figcaption>Nem csak az első modern stílusú bérház volt ez Budapesten, de az első olyan, ahol előre betervezték a mozit az épületbe. Korábban azokat vagy átalakított színházakban, udvarokon, földszinti helyiségekben helyezték el, esetleg külön épületet emletek nekik, mint a Corvinnál. (Fotó: Preisich / FORTEPAN)</figcaption>
</figure>

<figure>
<img src="/images/28361265_9df8fef0f00e91f39d0d7d91f5172117_wm.jpg" alt="" />
<figcaption>1934-ben készült belső tér kisebb átalakítások után évtizedekkel később is frissnek hatott. A moziplakátok tanusága szerint (Májusi fagy) 1961-et írunk. (Fotó: Preisich / FORTEPAN)</figcaption>
</figure>

<figure>
<img src="/images/28361279_f42aa53190dc67d45d19109bb17e9d37_wm.jpg" alt="" />
<figcaption>A belső tér azonban nem csak látványos, de praktikus is volt: ez volt az első filmszínház, ahol máshol mentek be és jöttek ki a nézők. (Fotó: Preisich / FORTEPAN)</figcaption>
</figure>

<figure>
<img src="/images/28361295_71d116a656bb8440e3d8f621170ca5e5_wm.jpg" alt="" />
<figcaption>A nézőtér egészen biztos meglepte az első vendégeket. A filmszínházak egészen addig igyekeztek versenyre kelni a színházzakkal, és minnél több dísszel akartak pompásabbnak látszani. A Révész Zoltán tervei szerint készült belső tér végtelenül egyszerű. Nincs díszes kerete a vászonnak. Sőt semmiféle kerete sincs. Ugyanakkor nem csupasz a tér, elég csak az ügyesen elhelyezett fényeket megnézni. (Fotó: Preisich / FORTEPAN)</figcaption>
</figure>

<figure>
<img src="/images/28361287_e438ce042937513c40df56ffa7af6b06_wm.jpg" alt="" />
<figcaption>A nézőtér lejtése nem optikai csalódás: az nem a vászon felé lejtett! Az elsőre szokatlan megoldásnál abból indultak ki, hogy a magasra helyezett vásznat így is látni. Ezzel viszont helyet kapott az erkély, mely valójában több volt annál. (Fotó: Preisich / FORTEPAN)</figcaption>
</figure>

<figure>
<img src="/images/28361293_75d1d15241a71e5dd6dc4bad7815f0a9_wm.jpg" alt="" />
<figcaption>Korábban a régi színházaknál megszokott oldalerkélyekkel, zsölyével, hátul néhány széksor mélységű karzattal épültek a mozik. Itt azonban szinte egy második nézőtérszintet hoztak létre. (Fotó: Preisich / FORTEPAN)</figcaption>
</figure>

<figure>
<img src="/images/28361289_89651bd34de2f9b26acfafdbdd7bedc8_wm.jpg" alt="" />
<figcaption>És ha még ennyi nem lett volna elég az újdonságokból, azok voltak a kagylóívben elhelyezett széksorok is, melyben ma már tényleg semmi különöset nem találunk. (Fotó: Preisich / FORTEPAN)</figcaption>
</figure>

<figure>
<img src="/images/28361263_0413e75f204492f85068b6a51f77ec1a_wm.jpg" alt="" />
<figcaption>A mozi túlélte a világháborút, és néhány névváltás után Bartók lett belőle, akár csak a Horthy Miklós útból. (Fotó: Preisich / FORTEPAN)</figcaption>
</figure>

<figure>
<img src="/images/28361281_4e35a4b392ed35895bb21f86c6156fb4_wm.jpg" alt="" />
<figcaption>A gyönyörű belső jó része - természetesen lelakva, átalakítva, de - a rendszerváltás után is megmaradt ugyan, ám a privatizációt már nem vészelte át. A műemléki védelmet abszurd módon az hátráltatta, hogy az alkotó, még élt. Preisich Gábor, a Bauhaus-szellemű alkotók utolsó mohikánjaként 1998-ban hunyt el. (Fotó: Preisich / FORTEPAN)</figcaption>
</figure>

<figure>
<img src="/images/28361275_5c765dfbd8b8876186734f479f7e9309_wm.jpg" alt="" />
<figcaption>A moziból Citibank-fiók lett, ennek során szinte a teljes belső berendezés elpusztult. Állítólag [kötelezték őket a helyreállításra](http://nol.hu/archivum/archiv-327109-145596), de nem történt semmi. A mozi helyén ma több bérlő osztozik, legnagyobb részét a Semmi Extra étterem foglalja el. A házat azonban így is érdemes megcsodálni. A büszke üvegsávot a sarkán, a félemeleten végigfutó párkányt, a jó arányokat, vagy épp azt, hogy a mellékutcára néző homlokzata is mennyire igényes kialakítást kapott. [100 éves a Bauhaus](https://index.hu/cimke/bauhaus100), emlékezzünk meg róla egy sétával a Móricz Zsigmond körtéren. (Fotó: Preisich / FORTEPAN)</figcaption>
</figure>
