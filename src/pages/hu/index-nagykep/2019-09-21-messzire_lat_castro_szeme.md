---
title: "Messzire lát Castro szeme"
date: 2019-09-21T00:00:00.000+00:00
author: Kiss Eszter, Barakonyi Szabolcs (képszerkesztő)
cover_image: /images/29544569_1ba0888d4b270bec7a11ebf9d27f60b4_wm.jpg
---

Horváth Pétert a Magyar Ifjúság fotósaként a nyolcvanas évek elején érintette meg Kuba hangulata, amikor Havannában járt a Demokratikus Ifjúsági Világszövetség kongresszusán. Néhány évvel később már csak Kőbányáig kellett utaznia egy kicsi Havannáért, ekkor érkeztek meg ugyanis a kubai szövőnők a helyi textilgyárba. „Zajos, koszos, embertörlő gyárba kerültek. Nyári ruhában érkeztek, a legtöbben csak spanyolul tudtak, esetleg pár szót angolul”– meséli a fotóriporter. A Kőbányai Textilgyárban készítette a képeit, és „lányosítása” után a közeli női munkásszállóra is beengedték. „Bementem, és fotóztam, amit láttam”– mondja erről. A lányok nagyon fiatalok voltak, legtöbben a havannai felkészítésen jártak először városban, rögtön utána pedig négy évre egy idegen országba költöztek. Bár Horváth Péter egy szót sem beszélt spanyolul, volt, akikkel barátságba keveredett, családi vendégségbe hívott, kispolszkis pesti városnézésre vitt. A kubai szövőnőkről készült fotók egy részét 1986-ban kiállította az Ernst Múzeumban, a megnyitóra néhányan a modellek közöl is eljöttek. „Akkor már recsegett-ropgott a magyar textilipar, aztán egyszer csak a kubai lányok is eltűntek. Mindig is hazavágytak, a szobáik fala családi fotókkal, kubai zenészek meg színészek képeivel volt tele. Róluk álmodtak minden éjszaka.”

Horváth Péter nemcsak a Kőbányai textilgyár női munkásszállóján fotózott: a Semmelweis utcai szálláson készített fotóit múltkor [itt mutattuk meg](https://index.hu/fortepan/2019/09/01/noi_munkasszallo_horvath_peter_noi_szallo/) .

Arról, hogy hogyan kerültek Magyarországra Castro lányai, a kultúrsokkban milyen baráti szocialista segítséget kaptak, majd pedig miért rendelték őket haza a rendszerváltás után a témát kutató Tolmár Bálinttal, az exeteri egyetem doktoranduszhallgatójával beszélgettünk.

<figure>
<img src="/images/29372269_e11b385ced0dcfca7a727b6559c86fac_wm.jpg" alt="" />
<figcaption>1981-ben jön az első kubai kontingens Magyarországra. Kiválasztásukat hosszú procedúra előzte meg: Castro nem bízta a véletlenre, kiket enged ki és vár feltétlenül vissza. A lányok akkor jelentkezhettek egyáltalán, ha a helyi forradalomvédelmi lakótömbi bizottság kedvező véleményt adott a családjukról. A rövid havannai felkészítőn a magyar szokásokkal ismerkedtek, aztán hamar mélyvízbe dobták a többségében iskolapadból kikerült, munkatapasztalat nélküli tizennyolc-húsz éves lányokat. A kubaiak között szokatlan módon kezdettől fogva a női munkavállalók voltak többségben, sőt idővel 70%-os lett az arányuk, hiszen a főleg a textilipart töltötték fel velük. A lányok formaruhában érkeztek, szandált is kaptak, csak az volt a baj, hogy gyakran télen is, így Budapesten az első út a Skálába vezetett. (Fotó: Horváth Péter / FORTEPAN)</figcaption>
</figure>

<figure>
<img src="/images/29373567_53870807a0f1e000a39de604d5ef6260_wm.jpg" alt="" />
<figcaption>Magyarország a szocialista táboron belül hosszú ideig munkaerő-kibocsátó volt. Gondoljuk csak meg, az NDK-ba küldött vendégmunkásainknak köszönhetjük az első levehető ajtajú turmixgépeket. Bulgária és Csehszlovákia régen lekörözött minket a harmadik világbeli munkások foglalkoztatásában, amikor 1980 áprilisában Magyarország és Kuba aláírta kubai állampolgár ideiglenes foglalkoztatásáról szóló egyezményt. A kubaiak négy évre írtak alá, ebből fél év volt a betanítás és a gyorstalpaló nyelvtanfolyam, aztán munka mellett folytatódott a tanulás. A negyedik év végén magyarul kellett letenniük a szakmunkásvizsgát, és Castro visszavárta őket, hogy a megszerzett szkilleket Kubában kamatoztassák. (Fotó: Horváth Péter / FORTEPAN)</figcaption>
</figure>

<figure>
<img src="/images/29372205_ab50367c33023de52cff61b68fdef336_wm.jpg" alt="" />
<figcaption>Nemcsak a nyolcvanas évek textilipari munkaerőhiánya repítette ide a kubai lányokat: a Magyar Népköztársaság éreztetni akarta a baráti szocialista törődést a harmadik világbeli állammal. Tisztán internacionalista alapon, melyet a kizsákmányolásnak árnyéka sem vetül. (Fotó: Horváth Péter / FORTEPAN)</figcaption>
</figure>

<figure>
<img src="/images/29372191_9a6a29d4bd129f5f1efc58251432d374_wm.jpg" alt="" />
<figcaption>A kubai mesterterv eredetileg az volt a hetvenes évek végén, hogy a magyar állam és az Ikarusz a Kubában már létező összeszerelő üzem mellé gründoljon egy buszgyárat is. A náluk gyártott Ikaruszokkal akartak latin-amerikai buszkirályságra törni, ugyanezért férfimunkásokat akartak küldeni a magyar gépiparba és nehéziparba. Az 1978-as havannai Világifjúsági Találkozó utáni Kuba-lázban ugyan letették a budapesti Havanna-lakótelep alapkövét, de mire 1980-ban eljutottak a szerződés aláírásáig, Magyarország végleg belelépett az eladósodási spirálba és a magyar pénzből finanszírozott gyárépítés elmaradt. (Fotó: Horváth Péter / FORTEPAN)</figcaption>
</figure>

<figure>
<img src="/images/29372219_b40dded8fc48422ddaf46b3615db1601_wm.jpg" alt="" />
<figcaption>A megváltozott magyar gazdasági helyzet miatt a Videoton, Ikarusz, Dunai Vasmű helyett a magyar fél oda kér munkásokat, ahol valóban szükség van rájuk. A kevés pénz és a három műszak miatt hosszú ideje munkaerő-hiánnyal küzdő textilgyárak látják meg a minden gondok megoldóit a négy évre leköthető kubai lányokban. (Fotó: Horváth Péter / FORTEPAN)</figcaption>
</figure>

<figure>
<img src="/images/29372221_ab7dbe33a84c9a62d347c38a482a4cd8_wm.jpg" alt="" />
<figcaption>1988-ra kétezer-ötszáz kubai állampolgár dolgozott Magyarországon, huszonnégy gyárban. A többséget jelentő nők leginkább Budapesten: a Kistextnél, a Lőrinci Fonóban, Sortexben, Újpesti Cérnagyárban, Goldbergernél, de vidéken is: Budakalászon, Szegeden, Kaposváron, Pápán, Sopronban. A férfiak például a Videotonnál vagy a Taurus-ban (utóbbiról Jávor István készített fotósorozatot a nyolcvanas években, válogatásunkat [itt nézheti meg](https://index.hu/fortepan/2016/04/04/a_magyar_gumi/)). (Fotó: Horváth Péter / FORTEPAN)</figcaption>
</figure>

<figure>
<img src="/images/29372223_05f3c9eed4704a6b576cbe76425b7c18_wm.jpg" alt="" />
<figcaption>A kubai lányok ingyen laknak a munkásszállókon, programokat, tanulmányi kirándulásokat, néhol könyvtárat is szerveznek nekik. Magyarul nagyon kevesen tanulnak meg, spanyol szakos egyetemistákat, chilei menekültek leszármazottait alkalmazzák melléjük vállalati tolmácsnak. A kubai szövőnőnket elvileg ugyanazok a jogok és kedvezmények illetik meg, mint a magyar dolgozókat, persze hogyan is lehetne bárkit kizsákmányolni egy jól működő szocialista országban. Csakhogy valójában a teljesítménybérezés miatt sokszor nem érik el a magyar dolgozók fizetését, mert fegyelmezetlennek titulálják őket. (Fotó: Horváth Péter / FORTEPAN)</figcaption>
</figure>

<figure>
<img src="/images/29372215_60b3a6ad2a3860d5b28aa056864582a4_wm.jpg" alt="" />
<figcaption>A vállalati beszámolók, levéltári anyagok szerint a kubai lányok leginkább egymás társaságát keresték ebben a számukra kultúrsokkot jelentő ismeretlen országban. Mivel a munkásszállások általában a gyárhoz közel épültek fel, arra sem voltak rákényszerítve, hogy megismerjék Budapestet. Ez persze nem nemzeti karakterológia, a magyar lányokra ugyanúgy igaz. „A szemkihúzást, a divatos festéket, frizurát már az első héten megtanulják. Az a legkönnyebb. Külsőre ők is nagyvárosiak. De belül... fogadok magával, ha tízet megkérdez, kilenc nem volt a körúton se. Nem mernek az utcán járni, félnek attól, hogy eltévednek. Belülről megmaradtak falusinak”– [idézi Kohut Tamás témába vágó tanulmánya](https://epa.oszk.hu/00400/00414/00023/pdf/060-077.pdf) egy textilgyári munkásszállás gondnokának véleményét. (Fotó: Horváth Péter / FORTEPAN)</figcaption>
</figure>

<figure>
<img src="/images/29372187_8e16bbeefa12270285424037361bf2fb_wm.jpg" alt="" />
<figcaption>Castro gondoskodott róla, hogy a magyarországi kubai munkások ne költsenek túl sokat nálunk: háromezer forint felett a fizetésük 60%-át automatikusan a kubai nemzeti bankban nyitott számlájukra kellett utalni. A hasraütéssel képzett árfolyamon peso-ra váltott pénzhez csak visszatéréskor fértek hozzá. Ezzel sokat elvett a motivációjukból, sokan éppen azért jöttek a Kubából nézve elképesztő gazdasági fölénnyel rendelkező Magyarországra, hogy az otthon nem beszerezhető tartós fogyasztási cikkeket megvegyék, majd hazatérve esetleg továbbadják. Egy motorkerékpárból Havannában lakást lehetett venni, de a tűzhely is komoly tőkének számított. Tolmár Bálint kutatásai szerint a magyar vállalatvezetés azért több helyen megoldotta ezt okosba’: a kubaiak is bedolgozhattak a vgmk-ba, és ebből nem kellett lejattolniuk a kubai államnak. Ahol nem vonták be őket a második gazdaságba, ott nagyobb volt a lemorzsolódás. (Fotó: Horváth Péter / FORTEPAN)</figcaption>
</figure>

<figure>
<img src="/images/29372213_2d37f9cebb85cd35706e1efe9337fa48_wm.jpg" alt="" />
<figcaption>A lányok a szerződésben aláírt négy év alatt egyszer látogathattak haza Kubába, az útiköltséget a gyár fizette. Veszélyes periódusok voltak ezek, volt olyan üzem, ahova a szabadságosok 40%-a nem tért vissza. És miért jó szövőnőnek lenni? „Csodálatos ez a szakma. Ha egy szövő tíz gépen dolgozik, mindegyiken más munka készül...Ha az ember bemegy a Skálába, a mi termékünket látja... egyszóval érezni az értelmes munka gyönyörűségét”– [mondta egy vidéki kollegina](https://library.hungaricana.hu/hu/view/TolnaMegyeiNepujsag_1986_06/?query=kubai%20sz%C3%B6v%C5%91n%C5%91&pg=158&layout=s) 1986-ban. (Fotó: Horváth Péter / FORTEPAN)</figcaption>
</figure>

<figure>
<img src="/images/29372211_cd998f14d9fd1ff66cdef84fa6b9149c_wm.jpg" alt="" />
<figcaption>A kubai dolgozókkal sokan elégedetlenek a gyárakban, de 1985-re már nélkülözhetetlenek. A számukra Magyarországon is kötelezően megtartott nemzeti ünnepeiken válik ez nyilvánvalóvá: egy korabeli cikk szerint ilyenkor a kiesés miatt még az irodai alkalmazottakat is a gépek mellé kellett állítani egy a kaposvári gyárban. (Fotó: Horváth Péter / FORTEPAN)</figcaption>
</figure>

<figure>
<img src="/images/29372207_01fbd878e04786cd9511ca63371747d0_wm.jpg" alt="" />
<figcaption>Kuba végig figyeli a lányokat. A kiküldött csoportvezetők, ifjúsági vezetők, a nagykövetség munkatársai mindig emlékezetik őket arra, hogyan kell jó kubainak lenni. Kettős nyomás alatt vannak ezek a nők, hiszen közben az új kultúra elvárásai is nyomaszthatják őket. Ráadásul a kubai és a magyar út a nyolcvanas években már nagyonis különböző, a két rezsim külön utakon jár. Kubából nézve ellenforradalmi, reakciós, ami Magyarországon történik, a segítő baráti kéz erkölcsi fertőbe lök. Azok sem maradhattak, akiknek közben magyar házastársuk lett: a letelt négy év után együtt kellett visszatérniük Kubába. Horn Gyula külügyi államtitkár 1988-as havannai látogatásakor is nyilvánvalóvá tették, hogy nekik szükségük van minden kölcsönadott munkaerőre. Sőt, a kubai fél „lehernyózta” a korábban barátinak tartott Magyarországon megházasodott állampolgárait: gusano-nak, vöröshernyónak nevezve őket, akárcsak a Floridába dobbantókat. (Fotó: Horváth Péter / FORTEPAN)</figcaption>
</figure>

<figure>
<img src="/images/29372209_38207e4313659fc5072ed382501c6f1d_wm.jpg" alt="" />
<figcaption>Manapság is rengeteg férfitörténet kering a magukat könnyen odaadó, szenvedélyes kubai szövőlányokról. Tolmár arra hívja fel a figyelmet, hogy a közkeletű sztereotípiákkal szemben a vállalati anyagok szerint a karibi munkásnők visszahúzódóak, zárkózottak voltak, egymáson kívül nemigen barátkoztak senkivel. Tény, hogy a nyolcvanas években sok férfi álomnője, sok feleség rémálma volt a kubai nő. „Egy időben tele voltak a kispesti, újpesti textilgyárak a kubai szövőnőkkel, és Zsadányi, akit rögtön az érettségi után berántottak a seregbe, azt mondta, kimenőkön mindig a Panyova meg a Cérnagyár munkásszállójába mentek csajozni: Apám, aki nem tudja, hogy lüktet a latin vér, nem tud semmit! Az is fölmerült bennem, hogy jó lenne elmenni Kubába, körülnézni, mostanára biztosan lakatlan sziget, a férfiak a szavannán harckocsikáznak, a csajok Újpesten forralják a Zsadányi vérét, ki van odahaza?” – írja [Békés Pál a Képíróban](https://adtplus.arcanum.hu/hu/view/MozgoVilag_2003_1/?query=%22kubai%20sz%C3%B6v%C5%91n%C5%91%22&pg=708&layout=s). (Fotó: Horváth Péter / FORTEPAN)</figcaption>
</figure>

<figure>
<img src="/images/29372201_e6d168031895b7b082f7c14f68e089b6_wm.jpg" alt="" />
<figcaption>Néha a kubaiak is kiengedték a gőzt. 1986 szeptemberében a Kistext Művelődési Házában nagy kubai fesztivált rendeztek. A vidékről felutazó kubai fiúk között verekedés tört ki, a kiszálló rendőröket kővel dobálták, és csak a speciális egységeknek sikerült őket megfékezni. A szertelen és szenvedélyes kubaiakról szóló hír a sajtóban is végigment, a ludas matyis vicceken át eljutott egy Hofi-kabaréba is. Raul Castro pedig hivatalos úton bocsánatot kért Magyarországtól. (Fotó: Horváth Péter / FORTEPAN)</figcaption>
</figure>

<figure>
<img src="/images/29372197_371910250e25f60a92ab4f103e1a47d7_wm.jpg" alt="" />
<figcaption>Két évvel később, 1988-ban az itt dolgozó kubai munkások ismét a hírekbe kerülnek. A KÖKI metrómegállóban egy csapat buliból hazatérő kubai fiatal összetalálkozott a Pannon Skins nevű skinhead zenekar rajongóival. Hatalmas verekedés, sok kubai sérült és az első skihead-per az eset mérlege. Ez az első, nagy port kavart, nem európai színesbőrűek ellen elkövetett rasszista cselekmény. Ezekre az évekre a hivatalos kubai-magyar kapcsolatokat már kölcsönös bizalmatlanság jellemzi, és a két ország közötti kereskedelmi viták, valamint a magyar reform-folyamat negatív havannai fogadtatása a XVIII. kerületben is érezteti hatását. A biztonság kedvéért hallgatólagos megegyezéssel a kubai napokat a karibi szövőnők nélkül tartják meg a Havanna-telepen. (Fotó: Horváth Péter / FORTEPAN)</figcaption>
</figure>

<figure>
<img src="/images/29372189_3de8624dbc5a2c57c5dd004f6b3ca463_wm.jpg" alt="" />
<figcaption>1990-ben a rendszerváltás miatt Kuba hazarendelte minden, a munkaerő-egyezmény miatt Magyarországon tartózkodó állampolgárát. Ez lett a kubai szövőnők történetének vége Magyarországon, ahol hamarosan az őket foglalkoztató textilüzemeket is bezárták. Néhány egykori szövőnő azonban házassága révén visszatért és itt telepedett le, meghatározó csoportot alkotva a magyarországi kubai diaszpórán belül. (Fotó: Horváth Péter / FORTEPAN)</figcaption>
</figure>

A Magyarországra érkezett kubai munkásnők történetével - többek között Horváth Péter fotóin keresztül - a nagyközönség jövő tavasszal ismerkedhet meg egy Kelet-Európa és a harmadik világ/globális dél kapcsolatát tárgyaló, archív anyagokat és kortárs művészeti munkákat is felvonultató kiállítás részeként az OFF-Biennále Budapest keretében.
