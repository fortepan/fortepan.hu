---
title: "A nagy Asboth-svindli"
date: 2016-11-28T00:00:00.000+00:00
author: Nagy Attila Károly
cover_image: /images/14086392_a7c7902df522a68ac8aea1ca87314b34_wm.jpg
---

A közlekedési múzeum egyik idáig feldolgozatlan hagyatéki dobozából került elő egy köteg rendkívül izgalmas, huszadik század eleji fotó, amelyek az itthon széles körben a magyar repülés egyik úttörőjének, a helikopter világszerte ismert, elismert feltalálójának tartott Asboth Oszkár munkájába engednek betekintést. A most megismert fotódokumentumok azonban más képet rajzolnak Asbothról.

Ha megkérdeznénk az utcán szembejövőket, hogy ki a helikopter feltalálója, valószínűleg tízből kilenc, de inkább tíz ember rávágná: Asbóth Oszkár, világhírű magyar tervezőmérnök, a magyar szürkeállomány egyik jeles képviselője! Így van ez annak ellenére is, hogy a hetvenes évektől fogva Asboth (nevét sokáig hosszú ó-val írták mindenütt) hazai megítélése jelentősen megváltozott, legalábbis a repüléstudománnyal, repüléstörténettel foglalkozó szakértők körében. Még a magyar Wikipédia is úgy fogalmaz, hogy “Asbóth Oszkár helikopterkísérleteinek eredményeit sokan az általa 1956-ban megírt Az első helikopter című könyvéből ismerték meg. Van olyan vélemény, hogy ez a könyv és önmenedzselési képessége tette a későbbiek során híressé nevét. Az ott leírtakat célszerű kritikusan szemlélni, mivel hajlamos volt eltúlozni eredményeit és karrierjének elősegítése érdekében a valóságot szebbé tenni.” Ennek ellenére a köztudatban Asboth máig az a világhírű magyar feltaláló, akinek a világ a helikoptert köszönheti.

A Magyar Műszaki és Közlekedési Múzeum raktárából most előkerült képek Asboth özvegyétől kerültek a múzeum birtokába a feltaláló 1960-ban bekövetkezett halála után nem sokkal, de idáig nem dolgozták fel érdemben az amúgy gazdag, rengeteg dokumentumot is tartalmazó hagyatékot. A képek egy részét felkaroló, bedigitalizáló Fortepan révén korábban nem, vagy nem pont ilyen formában publikált jelenetek mesélnek Asboth Oszkár munkásságáról. Az alább közölt fotók némelyikén elindulva pedig eljutunk a kérdésig: hitelesnek lehet-e tekinteni egy olyan feltaláló eredményeit, aki szándékos csalással mutatja be tevékenységét. Ezt [ebben a cikkben tárgyaljuk részletesen](http://index.hu/tudomany/2016/11/28/a_nagy_asboth-sejtes_feltalalo_vagy_kokler/), itt most jöjjenek a széles közönség előtt javarészt ismeretlen képek.

<figure>
<img src="/images/14079302_717bcebdb640c6fbb85ed7a5c5571639_wm.jpg" alt="" />
<figcaption>A fiatal Asboth Oszkár, egy Asboth-féle fa légcsavarral, egy 100 lóerős Brandenburg repülőgép mellett, 1916-ban, az ausztriai Fischamendben. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079306_8e50d4dc24f957cfa44f702604e075b0_wm.jpg" alt="" />
<figcaption>Asboth négy helikoptert is épített a húszas években, ezen a képen jól megfigyelhető az egyszerű, hegesztett csővázas szerkezet és a két merev fa légcsavar, amik ellentétes irányba forogva fejtettek ki emelő erőt. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079308_129afd716a496ade1441fb8f87e1afb6_wm.jpg" alt="" />
<figcaption>Asboth szélcsatorna-portréja. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079312_3bc9d9fbdd2454ee4a6ac63f20269eb8_wm.jpg" alt="" />
<figcaption>Balról a harmadik öltönyös férfi Asboth, a másik három jól öltözött, öltönyös férfi valószínűleg befektetők, együtt pózolnak a félkész vázszerkezet előtt. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079338_8fdeac984564b8630ec550b6ecb78ef3_wm.jpg" alt="" />
<figcaption>Asboth egyik helikoptere tesztrepülésre készen, a légcsavarokon védőhuzat, a gépre könyöklő bajszos férfi a berepülőpilóta. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079334_6b68d0ca7337a6571490e93c865a5978_wm.jpg" alt="" />
<figcaption>Asboth A.H.3. helikoptere kétkerekű szállítótargoncára helyezve. A helyszín: IX. kerület, Ecseri úti szemétgyűjtőtelep, ahol a használaton kívüli rüh-istállót kapta meg Asboth, hogy hangárként használhassa. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079332_eed0f8538133a441bce6e125ae486318_wm.jpg" alt="" />
<figcaption>Gyárudvari jelenet: Asboth emberei a járó motort vizsgálják. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079330_d1871650ccdf826ef3b614a36ccb44ec_wm.jpg" alt="" />
<figcaption>Pilóta a helyén, mindenki bizakodva mosolyog. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079328_d141dcee15f9a898de3665cb4fbd72cf_wm.jpg" alt="" />
<figcaption>Asboth úgy próbálta stabilizálni gépét, hogy függőleges fémlemezeket helyezett el rajta. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079326_a6f070b6cbb3906bea7bf58f2b06eab0_wm.jpg" alt="" />
<figcaption>Ha beindultak a légcsavarok nem ártott óvatosan mozogni a gép közelében. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079346_488d95708fc55a88b4542da161ae5c03_wm.jpg" alt="" />
<figcaption>Tesztrepülés előtti csoportkép. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079310_43de6d6763cd6ea9fd5810ee19085403_wm.jpg" alt="" />
<figcaption>1930. Ez a kép látható Asboth sokat hivatkozott könyve, "Az első helikopter" borítóján, és egyik belső oldalán, annyi különbséggel, hogy a köteleket kiretusálták, hogy úgy tűnjön: az A.H.4. jelű gép képes volt önálló repülésre. A hazai tudományos élet által piedesztálra emelt Asboth munkásságát elsőként 1978-ban Rotter Lajos repülőgép-konstruktőr és pilóta kritizálta, jóval Asboth halála után. Rotter szerint Asbóth gépét valójában a földön álló négy ember kötelekkel egyensúlyozta, a könyvben közölt fotókon pedig a tartóköteleket retusálással eltüntették. Úgy tűnik tehát, a most előkerült képek Rotter igazát támasztják alá. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079666_edc38ecac0e1747f26a9e42df76ceefd_wm.jpg" alt="" />
<figcaption>Egy 1929-es tesztrepülés képkockái. Az erről megjelentetett fotókról ugyancsak leretusálták a tartókötelet, ráadásul a vonólégcsavart is. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079320_3f56027b12c2fe76274550e9efe42967_wm.jpg" alt="" />
<figcaption>Asboth hajóépítő telepe a budai Duna-parton, a Szépvölgyi út végében. Háttérben a Újlak Sarlós Boldogasszony Plébániatemplom tornya (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079318_71569b80358b910d0c0b73f6fcf3c7e4_wm.jpg" alt="" />
<figcaption>Asboth légcsavar hajtotta uszályt is tervezett, a képen ennek fedélzetén dolgozó munkások láthatók hegesztés közben. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079316_60572a336957e52becd1cf552cdb589e_wm.jpg" alt="" />
<figcaption>Az uszályt félkörben elforgatható légcsavar hajtotta előre. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079304_2e16217ee4890deb5cd8ccd405bddba5_wm.jpg" alt="" />
<figcaption>A jármű a vártnál sokkal lassabb volt. A képen egy téli, Margit-sziget melletti próbajárat. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079314_049a8d30e7b7af6d2618ae5071f2911c_wm.jpg" alt="" />
<figcaption>Asboth tragikus véget ért találmánya: a légcsavar hajtotta autó. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14079322_db4d65cf583723ff6b4765ec71175f8b_wm.jpg" alt="" />
<figcaption>A gyenge szerkezetű jármű teszt közben összeroskadt, a légcsavar pedig halálra kaszabolta a sofőrt. A baleset után Asboth bíróság elé került, de megúszta a börtönt, elítélése előtt külföldre sikerült távoznia. (Fotó: Magyar Műszaki és Közlekedési Múzeum / FORTEPAN)</figcaption>
</figure>
