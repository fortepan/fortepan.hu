---
title: "A Fortepan se tudja, hol készültek ezek a képek"
date: 2020-01-04T00:00:00.000+00:00
author: Fortepan
---

A Fortepanon évente 10-15.000 új (régi) kép jelenik meg. A külső helyszíneken készült fotók jórészét a Fórum kommentelői megfejtik, vagyis kiderül, hogy hol járt a szerző. Egy villamos távvezeték, egy régen befalazott pincerács, vagy egy felirat-töredék segítségével olyan helyszíneket is sikerül azonosítani, ahol szinte sosem készült kép. Az elmúlt tíz évben jópár olyan “idegesítő” kép is összegyűlt a szerkesztők listáján, amikről simán tudnunk kéne, hogy hol készültek, de sehogy sem sikerült azonosítani. Eddig. A kérdés tehát mind a 12 kép esetében ugyanaz: hol járunk?

<figure>
<img src="/images/31024753_9ee9ba837f0d1140c6fc525990fb8c24_wm.jpg" alt="" />
<figcaption>1952 nyár. Macskakő, bringa, lazulás. Ezt a képet a Magyar Rendőr folyóirat fotósa készítette, de a lapban persze nem jelent meg. Mit takarhat a hosszú tégla kerítés? Vasúti sineket? Egy üzemet? 9 éve nem jöttünk rá. (Fotó: FORTEPAN)</figcaption>
</figure>

<figure>
<img src="/images/31024751_d09dfcdb085230d6850013d6c912c241_wm.jpg" alt="" />
<figcaption>1939, tavasz. Egyenruha, diáksapka, gömbakác. Diáklányok egy ismeretlen szerző fotóján, valószínűleg egy gimnázium közelében álló szobor tövében. A háttérben talán az iskolépület. Megkockáztatható, hogy nem Budapesten járunk. De hol? (Fotó: FORTEPAN)</figcaption>
</figure>

<figure>
<img src="/images/31024743_d7de801f15508ce19652d88fddc96053_wm.jpg" alt="" />
<figcaption>1956, ősz. Forradalom, forradalom, forradalom. A kép szerzője Nagy Gyula, aki az 56-os forradalom legaktívabb amatőr fotósa volt. Többszáz képe látható a Fortepanon, legtöbbjük pontos helyszín jelöléssel. Ezzel sajnos nem boldogultunk. Melyik épület tetején állhatott az ötágú csillag? (Fotó: FORTEPAN)</figcaption>
</figure>

<figure>
<img src="/images/31024745_80abf7ca45021b13174129ef10e33b30_wm.jpg" alt="" />
<figcaption>1975, a hosszú árnyék miatt, legyen tél. Kerékcsere? Beázás? Liftajtó? A fotót az Angyalföldi Helytörténeti Gyűjteménytől kaptuk. És valóban, készülhetett Angyalföldön. A kép leírásához már az is segítség lenne, ha tudnánk, hogy mit csinál a két furcsa sapkás férfi a pajszerral? Matrózok lennének kerékcsere közben? (Fotó: FORTEPAN)</figcaption>
</figure>

<figure>
<img src="/images/31024741_6a01b3b4fb29e32778df23230223cedb_wm.jpg" alt="" />
<figcaption>1981, tél. Csónak, stég, faház. Egy újabb fotó a Magyar Rendőrből. Körzeti megbízott ellenőrzésen a horgásztónál. Ha igaz, hogy a legnépesebb civil szervezet Magyarországon a Horgász Szövetség, akkor erről a képről percek alatt ki kell derüljön, hogy hol készült. Megköszönnénk, ha valaki küldene egy mai fotót is a stégekről. (Fotó: FORTEPAN)</figcaption>
</figure>

<figure>
<img src="/images/31024749_ca08c249453dfe5422bfd72a4a9feda2_wm.jpg" alt="" />
<figcaption>1986, tavasz. Csővázas szék, szocreál, plakát. A szerző Erdei Katalin, akit legtöbben mint a Népszabadság fotósát ismerhetnek. Néhány részlet a belenagyítás után: a plakát szövege 40 év – 40 könyv. Baloldalt a kiskatonák telefonálnak. Jobboldalt két szerelmespár, mindketten csókolóznak. A jobboldali asztalon két (bontatlan) Róna üdítő. De sajnos nem ez volt a kérdés. (Fotó: FORTEPAN)</figcaption>
</figure>

<figure>
<img src="/images/31024747_79134330c967da83309674fbe31ad9c8_wm.jpg" alt="" />
<figcaption>1978, tavasz? Matrózblúz, fafaragás, Révay lexikon. A képet Király Júliától kaptuk, a fotó jobbszélén az édesapja, Király István irodalomtörténész ül. (Baloldalt Bánffy György szaval) Amit még tudunk: a falon Németh László portré és idézet, a sarokban Németh László mellszobor. Megkockáztathatjuk, hogy egy Németh László művház? könyvtár? iskola? avatásán járunk. A helyszín pedig: (Fotó: FORTEPAN)</figcaption>
</figure>

<figure>
<img src="/images/31024739_c9051244296d3c890fdffdc2b5b85244_wm.jpg" alt="" />
<figcaption>1947, farsang. Daráló, mérleg, cíntányér. Amikor még lehetett viccelődni a kommunizmussal. Igazából ezt a képet csak nehezítésképp válogattuk be, kevés az esélye, hogy megírná valaki a helyszínt, De ne legyünk kishitűek! Ha mást nem, a jelenetet itt is megfejthetnénk nekünk. (Fotó: FORTEPAN)</figcaption>
</figure>

<figure>
<img src="/images/31024737_f9ae5212b342cfd65af491f86222303f_wm.jpg" alt="" />
<figcaption>1969, nyár. Miskakancsó, műborgács, művirág. A szerző Bauer Sándor, a Vendéglátás szaklap fotósa, aki többszáz éttermet, csárdát, motelt, presszót és önkiszolgálót örökített meg az utókornak. Ugye ismerős a hely? Ki ne ült volna ebben a fatányéros csárdában? Vagy másképp fogalmazva, ki ne ülne be egy ilyen csárdába? (Fotó: FORTEPAN)</figcaption>
</figure>

<figure>
<img src="/images/31024733_bdbb0e627d0bfaa9a64aeb443ec1e642_wm.jpg" alt="" />
<figcaption>1925, nyár. Apa, halszálka, cumi? Ezt a képet Barna Imre műfordítótól kaptuk, kedves fotó, egy kisgyerek első képe lehet. A kőkorlát olyan, mintha a Halászbástyán járnánk, de persze nem. Viszont a szobrot fel kéne ismernünk. Vagy elvitte volna a háború? (Fotó: FORTEPAN)</figcaption>
</figure>

<figure>
<img src="/images/31024735_e09c8d00db811ca96c2f4e2593b54c16_wm.jpg" alt="" />
<figcaption>1968, ősz. Kiárusítás, Mávaut, ostor. A szerző, Péterffy István a Pest Megyei Hírlap monori fotóriportere volt. A helyszínt valahol Monor környékén keressék. Nem lesz nehéz, csak nekünk nem sikerült. A háttérben nem egy vasútállomás áll? (Fotó: FORTEPAN)</figcaption>
</figure>

<figure>
<img src="/images/31024731_91e692a394f423aa760b724a991075be_wm.jpg" alt="" />
<figcaption>1965, tavasz. Olajoshordó, kezeslábas, H betű. Az utolsó kép sem tűnik nehéznek. Még az is lehet, hogy a benzinkút helyén egy benzinkút áll. A fotós, Bojár Sándor Szombathely nevét írta a tasakra, de nem mernénk mérget venni a dologra. Hátha tankolt itt Önök közül valaki, 55 évvel ezelőtt! (Fotó: FORTEPAN)</figcaption>
</figure>

Köszönjük Simon Gyula és a Fortepan Fórum olvasóinak segítségét. Az ötleteit [ide](mailto:fortepan@gmail.com) küldheti.
