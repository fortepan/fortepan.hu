---
title: "Szevasz, van nálatok terasz?"
date: 2017-04-03T00:00:00.000+00:00
author: Zubreczki Dávid, Barakonyi Szabolcs (képszerkesztő)
---

Erkély ezerféle lehet. A legjobbakra kifér egy ebédlőasztal és egy csomó balkonláda, a kisebbekre épp csak cigizni lehet kiállni. Van, amelyiket virágoskertté alakítanak, és van, amelyik olyan a házon mint a díszzsebkendő a zakó zsebében, amibe ugye senki nem fúj orrot. Vagyis nem használjuk semmire, de jól néz ki. És persze vannak a nyilvános lomtárak, ahová a régi hűtőt, az új hűtő dobozát, meg annak az izének a nyelét tesszük ki, amit ugyan nem használunk semmire, de ki tudja mire lesz még jó egyszer. Viszont annyi biztos, hogy itt a tavasz, és a szerencsésebb városlakóknak, mostantól télig eggyel több szobás lesz a lakása. Kihasználtuk a pompás apropót, és a Fortepan archívumából összeszedtünk egy csomó képet, amelyeken teraszok, erkélyek vagy épp lodzsák vannak. Mindenek előtt tisztázzuk, hogy melyik, melyik, mert sokan keverik a fogalmakat.

<figure>
<img src="/images/15988593_3c226e4bce64f92c498892c2124ab68f_wm.jpg" alt="" />
<figcaption>Ha teljesen szakszerűtlenül, de talán érthetően szeretnénk megfogalmazni a terasz lényegét, akkor azt mondhatjuk, hogy az nem a levegőben lóg. A terasz alatt épület vagy föld/beton/szikla, szóval valami van. Ez itt például a korábbi Brit Nagykövetség terasza a budai Várban, elképesztően klassz kilátással, 1943-ban. (Fotó: ARCHIV FÜR ZEITGESCHICHTE ETH ZÜRICH / AGNES HIRSCHI / Carl Lutz / FORTEPAN)</figcaption>
</figure>

<figure>
<img src="/images/15988607_65b7aca1951f4e3909accd3f099902b2_wm.jpg" alt="" />
<figcaption>A terasz egyik fajtája a tetőterasz, mely nem szorul különösebb magyarázatra. Ez a ház az Attila út 31-ben ma is áll, és a kilátás nagyjából ugyanilyen a tetejéről a Tabánra. Vajon fociznak-e rajta ma is, mint 1949-ben. És ha leesett a labda, akkor vajon lekiabáltak-e, hogy bácsi kérem tessék feldobni, vagy reálisan látták a helyzetet a gyerekek, és inkább lementek érte? (Fotó: Kovács Márton Ernő / FORTEPAN)</figcaption>
</figure>

<figure>
<img src="/images/15988573_9720423ab904f479a2c857a572cd9bfd_wm.jpg" alt="" />
<figcaption>A terasszal szemben az erkély a levegőben lóg. Ha megnyílna alattunk, akkor nem egy szobába pottyannánk, hanem a kertbe vagy az utcára. Esetleg az alattunk levő erkélyre. Az erkély mindig kilóg a ház homlokzatából, mint ahogy ezen az 1963-as fotón is látszik a budapesti Hollósy Simon utcában. (Fotó: Fortepan / FORTEPAN)</figcaption>
</figure>

<figure>
<img src="/images/15988597_8116e238911709bcf927b4ce1f57f696_wm.jpg" alt="" />
<figcaption>A lodzsa viszont nem lóg ki, belesimul a ház homlokzatába: oldalról falak határolják és felülről is födém zárja le. Ha úgy tetszik az erkély kifelé, a lodzsa befelé alakít ki egy kis nyitott teret. Ezen a színes fotón, ami a budai Torockó utcában készült, nem is tudom, mi a merészebb. Ahogy a nő egyensúlyoz a korláton, vagy a hasvillantós ruhája 1942-ben. (Fotó: Szőke Annamária/Anonime / FORTEPAN)</figcaption>
</figure>

<figure>
<img src="/images/15988605_cc6e8def7c4f23f011e003b37d81bb28_wm.jpg" alt="" />
<figcaption>A párja is elég menőn néz ki saddle shoeban. (Fotó: Szőke Annamária/Anonime / FORTEPAN)</figcaption>
</figure>

<figure>
<img src="/images/15988613_dfb21ccf174c9be70ae7175d8a9cd217_wm.jpg" alt="" />
<figcaption>Erről a ruháról se mondanánk meg, hogy nyolcvan évvel ezelőtti, legfeljebb a villanypózna árulkodik arról, hogy 1936-ban járunk. Na de vissza az eredeti témához! Az Istenhegyi úti villákon tökéletesen tanulmányozhatjuk a balkontípusokat. A lány alighanem egy erkélyen áll, a szemben levő villán tetőterasz és erkély is van. (Fotó: Barna Ádám / FORTEPAN)</figcaption>
</figure>

<figure>
<img src="/images/15988581_7e2cab194dd796d67a2f2eceba855c1a_wm.jpg" alt="" />
<figcaption>A lodzsa a gótika és a reneszánsz kedvelt formája volt, de nálunk igazából a lakótelepekkel terjedt el. A legtöbb "erkélyes" panelházon tulajdonképpen lodzsák vannak, csak egy-két kései kivételnél van valódi erkély, például Újpesten. (Fotó: Fortepan / FORTEPAN)</figcaption>
</figure>

<figure>
<img src="/images/15988599_4e3598bd9e7654ae81e93c743d290add_wm.jpg" alt="" />
<figcaption>Az art deco idején több oyan ház is épült Budapesten, amelyeknek a homlokzatát szinte csak az erkélyek díszítik. Ilyen ez a Retek utcai ház is, amit a két tervező, Fenyves István és Fried Miksa megfejelt egy tetőterasszal is. Érdemes volt, gyönyörű a kilátás belőle, ahogy az ezen az 1938-as fotón is látszik. (Fotó: Lissák Tivadar / FORTEPAN)</figcaption>
</figure>

<figure>
<img src="/images/15988589_58eb80218d1113f2886a48e8cf7786a3_wm.jpg" alt="" />
<figcaption>1972. Itt nem csak a ruhák árulkodnak arról, hogy már előbbre járunk az időben, elég megnézni mi minden van kipakolva. (Fotó: Fortepan / FORTEPAN)</figcaption>
</figure>

<figure>
<img src="/images/15988583_dcba20ef23cc2a573e24073390d15b15_wm.jpg" alt="" />
<figcaption>Tetőterasz a Logodi utcában, 1933. A háttérben a Postapalota épülete látszik, amelyet épp most kezdtek [irodaként hirdetni](http://index.hu/mindekozben/poszt/2017/03/21/mar_ingatlanos_oldalakon_hirdetik_a_szell_kalman_teri_posta_palota_irodait/). (Fotó: Fortepan / FORTEPAN)</figcaption>
</figure>

<figure>
<img src="/images/15988575_047a85193a3a14ba34cd71c1b31d11c9_wm.jpg" alt="" />
<figcaption>Két világ határán 1966-ban: egy modern épület lodzsáján támaszkodó lányka a Horváth utcában, a másik oldalon még a régi Buda emlékei földszintes házakkal. Ma már irodaházak vannak a helyükön. (Fotó: Fortepan / FORTEPAN)</figcaption>
</figure>

<figure>
<img src="/images/15988595_c36e2e44b5ffd81d5f9c1e4768537e1d_wm.jpg" alt="" />
<figcaption>A Kútvölgyi Kórház tetőterasza elképesztően menőn nézett ki 1963-ban. Valószínűleg sokat dob a képen, hogy nincsenek még sűrűn beépítve a hegyek a háttrében. (Fotó: Juráncsik Norbert / FORTEPAN)</figcaption>
</figure>

<figure>
<img src="/images/15988603_cb5ee08deefa9f6f91eedd09b76c8aca_wm.jpg" alt="" />
<figcaption>És egy egészen régi tetőterasz az Üllői útról, a Pázmány Péter Tudományegyetemé (ma Semmelweis Egyetem). A háttérben a Ludovika épülete. A fotó 1922-ben készült. (Fotó: SEMMELWEIS EGYETEM LEVÉLTÁRA / FORTEPAN)</figcaption>
</figure>

<figure>
<img src="/images/15988609_9de20e28e00d8bc5d454d15f0ae8e2c2_wm.jpg" alt="" />
<figcaption>1936, Eszék utca, tetőterasz. Pedálos autó. (Fotó: Fortepan / FORTEPAN)</figcaption>
</figure>

<figure>
<img src="/images/15988591_20fc841d219860b4d287df5cb3948391_wm.jpg" alt="" />
<figcaption>1975, Visegrádi utca, tetőterasz. Nem pedálos autók. (Fotó: UVATERV / FORTEPAN)</figcaption>
</figure>

<figure>
<img src="/images/15988577_0e35f0f86284c579f5e5c3e82b0a5812_wm.jpg" alt="" />
<figcaption>Végül egy elképesztően klassz dizájnterasz a Körszálló tetején, 1974-ből. Akár egy mai épületé is lehetne. De vajon mit csinálnak azok a toronydaruk a Várban? (FRISSÍTVE: Mivel rengetegen megírtátok a választ a költői kérdésre, idebiggyesztem én is: a Hiltont!) (Fotó: Bauer Sándor / FORTEPAN)</figcaption>
</figure>
