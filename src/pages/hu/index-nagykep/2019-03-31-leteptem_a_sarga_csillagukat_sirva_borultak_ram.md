---
title: "Letéptem a sárga csillagukat, sírva borultak rám"
date: 2019-03-31T00:00:00.000+00:00
author: Nyilas Gergely, Barakonyi Szabolcs (képszerkesztő)
cover_image: /images/27167667_3ef0dc0cda50ee91c118b9cc891f8a8e_wm.jpg
---

"Berontottak a feketeszázasok. Lelőtték anyámat, nagyapámat. Engem is elért egy golyó, az, amelyik keresztül jött anyámon. Hát, így kezdődött a gyerekkorom" – az orosz bolsevik forradalom évében született Jevgenyij Haldejt egy évesen elérte a világtörténelem Kelet-Ukrajnában, és nem is eresztette. Zsidó származása neki nem lett volna fontos, de mindig jött egy olyan történelmi időszak, amikor emlékeztették rá: nem csak amikor végigfotózta a világháborút, a nürnbergi pert, de utána is, a Sztálin alatti "kozmopoliták elleni" kampányban, aztán a Brezsnyev-érában, sőt a Szovjetunió széthullásakor is. 80 évesen halt meg, 1997-ben. "Persze, mindig a zsidók tehettek mindenről. 1917-ről, a fizetések elmaradásáról, a Szovjetunió széthullásáról" – mondta keserűen élete végén kis panellakásában tengődve, amikor nyugdíja elment párizsira "és néha virslire". Haldej Budapest ostroma és a város felszabadulása alatt készített képeiből válogattunk. A képek azonosításában Lajtai László volt segítségünkre.

<figure>
<img src="/images/27050437_eaab5653370bc622632362b8fc39d90e_wm.jpg" alt="" />
<figcaption>Királyi Palota a Tabán felől. Aki Haldej nevét nem ismeri, egyetlen képét az is egészen biztosan fel tudja idézni: katona a Reichstagon szovjet zászlóval. A legismertebb ikonikus kép egyben a legvitatottabb is, bár Haldej sosem csinált belőle titkot, hogy nem spontán pillanatot kapott el, hanem megkomponálta a jelenetet – mondjuk a szovjet hadsereget nem ő rendelte a legyőzött náci Németország romba döntött fővárosába. A zászlót viszont ő vitte, a Reichstag tetejére is az ő kérésére másztak fel. Hiába állította be tökéletesre, felsőbb utasításra így is bele kellett nyúlnia a negatívba: "Hát nem látja, hogy a katonának két karórája van?! Egy szovjet katona nem lehet fosztogató! Azonnal törölje ki" – Haldej végül tűvel kaparta le az órát a hős katona jobb csuklójáról. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050435_caf5195e3ddc79fcbec8495f1db74fa6_wm.jpg" alt="" />
<figcaption>Szervita tér a Bárczy I. u. felé "Az első fényképezőgépet magam csináltam kartonból, a lencse nagyanyám szemüvege volt. Az ágy alatt hívtam elő. Emlékszem, mennyire boldog voltam, amikor megjelent az első igazi képemen a templomunk. Ott volt két kilométerre és most már nekem is megvan kicsiben." Az igazit nem sokkal később a forradalmárok lerombolták Haldej szülővárosában, Juzovkában, a későbbi Sztalinóban. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050433_bdf6598194b39253ce8d7403aab3b53c_wm.jpg" alt="" />
<figcaption>Királyi Palota és a Királyi Lovarda (balra) a Váralja u. felől. A II. világháború még messze volt, de Haldejnek a szenvedésből a harmincas évek elején is kijutott, a nagy ukrajnai éhínség idején. Végül elhagyta Juzovkát – a város John Hughes angol gyáriparos nevéből származik, az ő beruházásával kezdődött a kelet-ukrajnai város élete, amelyet a 21. század is meggyötört: az egykor egymilliós Donyeck ma a szakadár Donyecki Népköztársaság központjaként tengeti napjait. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050431_7f76e96c43e5188efc7e8b7dcff033f8_wm.jpg" alt="" />
<figcaption>Ismeretlen helyszín – talán Kőbánya. Haldej 16 évesen helyi lapoknál dolgozott, lefotózta ajándék autója mellett a túlórakirály bányász Alekszej Sztahanovot is. 1936-ban már a TASZSZ moszkvai fotósa volt. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050429_80bd43d3dfdc4d46c1c791684e0a75d1_wm.jpg" alt="" />
<figcaption>Rákóczi út a Szövetség és a Hársfa u. között. "Na, fényképezz!" – az utasítást Sztálin adta ki az alig húsz éves fiatalembernek. Abból lett az egyik leggyakrabban használt portré, ma is előszeretettel cipelik a kommunista rendezvényeken a ma már nem állami ünnep november 7-én vagy a generalisszimusz halálának évfordulóján, március 5-én. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050425_510bfee103e0f031b4581bba9316d131_wm.jpg" alt="" />
<figcaption>Ráday utca, Belső-Ferencváros. Övé a Szovjetunió megtámadásának első pillanataként elhíresült fotó is, amelyen a moszkvaiak hallgatják az utcán Sztálin rádiós beszédét ország hadba lépéséről. Innentől Haldej a haditudósításnak él. Murmanszktól Szevasztopolig járja a frontot, aztán a hadsereggel együtt átvonul Bulgárián, Románián, Magyarországon, Ausztrián, egészen Berlinig, aminek a csúcsa az a bizonyos zászlós-karórás beállított fotó. "Kértem, hogy másszon fel a kiszögellésre. Ellőttem az egész tekercset. Végül benne volt minden, a zászló, a katona, Berlin." (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050423_33c3f44b260706ca632df5490a60e6dd_wm.jpg" alt="" />
<figcaption>Mária utca, Józsefváros. Sztálin becsben tartotta, ő lehetett a potsdami konferencia szovjet fotósa, és az övé lett a nürnbergi per egyik sokat idézett képe, amelyen Hermann Göring válaszol a bíróságnak, két amerikai őrrel közrefogva. "Nem lehetett jól fotózni a sajtó helyéről. Megkértem a szovjet delegáció titkárát, hogy az ebédszünetből késve jöjjön vissza. Beültem a helyére, óvatosan a földre tettem a gépet, hogy ne legyen feltűnő. Aztán, amikor jött Göring, elkattintottam. Az amerikaiak nagyon szeretik ezt a képet, érződik belőle a két amerikai katona ereje. Ilyen képe senkinek nem volt, én meg két üveg whiskyért megcsinálhattam" – mesélte az élete utolsó évében róla készített francia dokumentumfilmben. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050421_1ba3629d6c18a626b81ca0d7a2666e17_wm.jpg" alt="" />
<figcaption>Bárczy István utca, Belváros-Lipótváros. Budapest ostroma után is maradt egy ideig, hogy képeket készítsen a rommá lőtt felszabadult városról. Az egyik budapesti képét Haldej életében Oroszországban soha nem publikálták: Egy Dávid-csillagos házaspárét. Hogy miért nem, az nem világos, a gettóban a Dohány utcai zsinagógánál felhalmozott holttestek publikálhatók voltak, ez a házaspár nem. A képről Haldej maga is mesélt, akkor is felfedve, hogy gyakran kilépett a tudósító szerepéből: "A város már felszabadult, ők még mindig hordták a sárga csillagot. Rémültek voltak, azt hitték német vagyok. aztán jiddisül szóltam hozzájuk, a fénykép után odaléptem és letéptem róluk a csillagot. Amikor azt mondtam, Sálom alechem, az asszony sírva rám borult." (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050419_0e73a72ca9df6cdceb07dbbbb9c96919_wm.jpg" alt="" />
<figcaption>Dunakorzó, Duna-part, a felrobbantott Lánchíddal. A háború után is csinált egy korszakos képet: a győztes Sztálin csokrot kap a Dinamo stadionban. Csak egyet kattinthatott a kazettás géppel. Haldejt a szívbaj kerülgette, hogy elkapta-e a pillanatot. Annyira el, hogy az emberarcú és győzedelmes Sztálin – mellette a másik gyermeket felemelő Molotov külügyminiszterrel – ismét az új korszakába lépő Szovjetunió szimbóluma lett. A gép mellesleg egy amerikai Speed Graphic volt, amit Haldej még Berlinben kapott egy bizonyos Robert Capától. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050411_e5e930b6be4ed5569f5bcd8c007ea4af_wm.jpg" alt="" />
<figcaption>Ismeretlen. Haldej visszaemlékezésében viszont beszélt a budapesti gettó épületeiben felhalmozott holttestekről. A sárga csillagos holttest is ezt valószínűsíti. Hiába a világháborús fotók, a Sztálin-portrék, 1948-tól beindult a zsidók elleni szovjet kampány. "Kozmopolita" – ez lett az eufemisztikus jelző. Haldejt az összes zsidóval együtt – a nemzetiségi kategóriaként ezt számon tartották a személyi iratokon – kirúgták a TASZSZ-tól, minden magyarázat nélkül. A kirúgáskor ijedtében rengeteg fotóját megsemmisítette a moszkvai zsidó színházról is. Csak a Szovjetunió felbomlása után lett nyilvános az irat, amely szerint Haldej a KGB vizsgálata alapján politikailag nem megbízható. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050405_7c19bf6d3008f2bf4445c7f860e82230_wm.jpg" alt="" />
<figcaption>Üllői út az Iparművészeti Múzeum előtt, Ferencváros. Ezután szakszervezeti lapoknál dolgozott, könyvtáravatók, táncmulatságok, kevés örömet talált bennük. Sztálin 1953-as halála véget vetett a zsidók elleni kampánynak. 1957-től 1972-ig újra országos lapnál, a Pravdánál dolgozhatott – amíg egy nyíltan antiszemita személyzetis ki nem rúgta, jelezve, hogy ha kampány nincs is, igény lenne rá. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050401_41842aa0c3c10ae9145a7b510a7ca008_wm.jpg" alt="" />
<figcaption>Kálvária tér a Losonci utca sarka felől, Józsefváros. Haldej a háború alatt , Ukrajna német megszállása idején elvesztette apját és annak második házasságából származó mindhárom húgát. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050397_8c68d0ebd226f4265b6210939dfdd4d6_wm.jpg" alt="" />
<figcaption>Kálvin tér a Kecskeméti u. sarkánál. "A szocializmust építettem. Csak a szépet fotóztam. A kenyérre várakozók sorát nem, mert úgy gondoltam, ez csak átmeneti jelenség. A kaviárért sorban állókat azért viszont lefényképeztem" - mesélte a Pravdánál töltött évekről, aztán ironikusan megjegyzi: "A kommunizmus felépítéséig már nem jutottam el." (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050395_4c8525c9a4632de563e70d9b14829390_wm.jpg" alt="" />
<figcaption>Petőfi Sándor utca a Pilvax köz sarkánál, Belváros-Lipótváros. A háború borzalmait viszont nem kendőzte el – elvégre azok nem a szovjet rendszer bűneként voltak értelmezhetők. (Bár az 1937-es tisztogatással, a szovjet vezérkar lefejezésével Sztálin bizonyosan csökkentette a hadsereg védekezőképességét, ami meg is mutatkozott a német támadás első fél évében. Feltehetően szovjet katonák által elkövetett nemi erőszak áldozatainak szörnyű és egyúttal ikonikus képe. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050391_0bddc0cc263cacf07f5dd577aba8ac8d_wm.jpg" alt="" />
<figcaption>József körút., szemben a Corvin köz bejárata, Józsefváros. Haldej megkomponált képeiből sosem csinált titkot. De valós környezetben, valós szereplőket instruált, történelmi hitelességük ezeknek sem kétséges. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050387_234aee67782048580575cc7f0f1dcf08_wm.jpg" alt="" />
<figcaption>Nyugati (Berlini) tér, jobbra a Váci út. "Murmanszkban a lebombázott házak helyén csak a kémények maradtak meg. Jött egy asszony, hátán egy ládával. Azt kérdezte, nem szégyelled magad, fényképezed a nyomorúságunkat? Mondtam neki, a történelemnek fotózom és ígérem, lesz ilyen képem Berlinből is" – mesélte Haldej. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050399_d771d3f6bfb0717312e77e4dc9e88a6c_wm.jpg" alt="" />
<figcaption>Ferenc József (ma Szabadság) híd ideiglenes helyreállítása 1945-ben. Haldej hagyatéka a fotós halála után tisztázatlan módon egy amerikai ügynökséghez került. Lánya 15 évnyi pereskedés után szerezte vissza a sokezernyi képet. (Fotó: Vörös Hadsereg / FORTEPAN)</figcaption>
</figure>

<figure>
<img src="/images/27050393_6e8e0c96c42b7f8f1026063067bbd28b_wm.jpg" alt="" />
<figcaption>József körút. a Baross utca kereszteződésénél, Józsefváros. A berlini zászlós szovjet katona nélkül szegényebb lenne a II. világháború krónikája. Igazán szép történelmi fricska, hogy a Sztálin-nosztalgiával ma is szovjet zászló alatt vonulók, akik sokszor a zsidókat okolják a nagyhatalom széthullásáért, olyan képet cipelnek, amelyet egy zsidó készített. A híressé lett zászlót egyébként Haldej és egy Izrael Kisicer nevű kollégája varrta. (Fotó: Vörös Hadsereg / FORTEPAN)</figcaption>
</figure>
