---
title: "Ha az Öbölben nem leszel aranyjelvényes, akkor marad a gatyafoltozó verseny"
date: 2018-11-11T00:00:00.000+00:00
author: Fehér János, Barakonyi Szabolcs (képszerkesztő)
---

A Központi Sport Iskola 1963-ban alakult meg, és többek között kajak-kenu szakosztályt is indított. A vízitelepüket a Népszigeten alakították ki, az edzéseket pedig a Dunán, az Újpesti-öbölben tartották, illetve tartják a mai napig is. Az elmúlt évtizedekben több ezren fordultak meg a klubnál, ami rengeteg válogatottat, világbajnokot és kiváló szakembert adott a magyar kajak-kenunak. A Fortepan képeivel a kezdeti időszakba, az 1970-es évek elejére ugrunk vissza Simon Miklós és Karácsonyi Imre segítségével, akik akkor kajakoztak, kenuztak az egyesületnél.

<figure>
<img src="/images/21288484_1502063c552f64fc806177bb313b7ccb_wm.jpg" alt="" />
<figcaption>„Nem vagyok biztos benne, de valószínűleg Várszegi György készítette ezeket a képeket. Gyakran megfordult itt, és ha valaki elkezdte kiabálni, hogy Fotó Háber, Fotó Háber, akkor tudtuk, hogy kiről van szó" – mondta Karácsonyi. A KSI vízitelepe 1963-ban indult be, de már régóta élénk víziélet folyt a Népszigeten, korábban vízi cserkészeké volt a telep. A kajak-kenusoknak új létesítményeket húztak fel, kellett is, mert sok gyerekkel kezdték meg a munkát. A szakosztályt Füzesséry Gyula mesteredző szervezte meg, mellette Jancsó József vált megkerülhetetlenné, 39 évig, a kezdetektől 2002-ig dolgozott a klubban. (Fotó: Chuckyeager tumblr / FORTEPAN)</figcaption>
</figure>

<figure>
<img src="/images/21288492_88a14fa9db518f260afba9d69d06159a_wm.jpg" alt="" />
<figcaption>„Akkoriban presztízs volt kajak-kenusnak lenni. Nagyon megmaradt bennem, hogy a moziban egy film előtt levetítették Wichmann Tamás 1969-es Eb-győzelmét. Wichmann babérkoszorúval a fején állt a dobogón, az egész mozi felkiáltott, hogy milyen jó kiállású. Sok gyerek emiatt kezdett el kenuzni vagy kajakozni. Itt laktam a közelben, az Újpesti-öbölhöz jártunk le bandázni és fürödni. Így láttam a KSI-seket is a vízen, az indián romantika, a Cooper-könyvek miatt érdekelt a kenuzás, így aztán a telepre is elmentem” – mesélte Simon. A képen a második beülőben a Judy becenéven futó, Kámán Isvánt ismerték fel Simonék, aki később egész jó kenus lett. (Fotó: Chuckyeager tumblr / FORTEPAN)</figcaption>
</figure>

<figure>
<img src="/images/21288482_8d2cf69666ab5037209a7bfaf669eb43_wm.jpg" alt="" />
<figcaption>Nemcsak a KSI, hanem más egyesületek is lejártak az Újpesti-öbölbe. „Volt egy klasszikus Öböl-kör, az ág végéből indulva a vasúti összekötő híd pillérjét kellett megkerülni. Kedden és csütörtökön délután félpercenként indultak a különböző klubok kajakosai. Ilyenkor tilos volt motorossal kísérni, az edzők egy nagy fa alatt ültek a lépcsőn, és nézték az időket, közben ment az anekdotázás, de közben olyan volt, mint egy szabadegyetem vagy öregdiák-találkozó, a szakmáról is sokat lehetett tanulni” – emlékezett vissza Simon Miklós, aki később edző is lett a klubnál. Csíkos mezben Takács Attila látható, kenus volt a Építőknél, majd amikor kiment Füzesséry Kubába, akkor ő lett a szakosztályvezető. 1974-ben Füzesséry visszatért, és a két dudás egy csárdában esete lépett fel, Takács pedig távozott. (Fotó: Chuckyeager tumblr / FORTEPAN)</figcaption>
</figure>

<figure>
<img src="/images/21288486_3f908f7266bc2849f936cfaabc487e8d_wm.jpg" alt="" />
<figcaption>„Ezen a fotón valamin nagyon poénkodunk. A mellettem álló lány szerelmes volt belém, hiszen jóképű gyerek voltam, persze nem történt köztünk semmi” – mondta Simon. A vízitelepre lányok is jártak, hasonló volt az arány, mint most 25-30%-át tették ki az összlétszámnak. Erős kajakszakág alakult ki, itt evezett Zsigmond Zsóka, aki junior kerettag volt, később edző lett, és Sándor Alexa is, ak az ifi-Eb-n K2-ben ezüstérmes lett. A montreali olimpiára is kijutott tartalékként, ahol megismerkedett később férjével, aki miatt állampolgárságot is váltott, majd 1984-ben két érmet nyert Kanadának a Los Angeles-i olimpián. „Ültünk az öltözőben, és akkor megszólalt valamelyikünk: Józsi bácsi, én kiugrom kiugrom az ablakon. Dehogy ugrasz! A srác persze ki is ugrott, rá a képen is látható zászlórúdra, az öregnek meg kihullott a maradék haja is.” – mondta Karácsonyi. (Fotó: Chuckyeager tumblr / FORTEPAN)</figcaption>
</figure>

<figure>
<img src="/images/21288496_7211d9d775f1df1be752a85805615f7d_wm.jpg" alt="" />
<figcaption>Az 1970-es évek elején olykor ugyanannyi kenus evezett a klubban, mint kajakos, ami meglehetősen furcsa, a kajakot mindig jóval többen választják. A kenu akkori népszerűsége talán Wichmann-nak és az 1968-as olimpián nyerő Tatai Tibornak is volt köszönhető. A kép jobb szélén Csapó Imre ül, mögötte Simon Miklós áll. Hosszú nadrágban Ránics Gábor, a nyakában a már említett Judy. A képbe bebicikliző fiú Balogh. (Fotó: Chuckyeager tumblr / FORTEPAN)</figcaption>
</figure>

<figure>
<img src="/images/21288480_4f5ec5e14cf2904566dafb888376b94e_wm.jpg" alt="" />
<figcaption>Az Öbölben versenyeket is rendeztek, de a pálya nem volt végig bójasorral kitűzve, csak a rajtnál, 500 méternél és a célban voltak bóják. Akkoriban még működött a hajógyár is, a vízen elég nagy volt a forgalom, kompjárat is volt az öbölben, 750 méternél kellett számítani a hajókra. A KSI-sek persze vidékre, minősítő versenyekre is jártak, míg az országos bajnokságokon gyakran sátortábort is vertek. „Józsi bácsi nem nagyon szeretett velünk utazni. Ő csak gatyafoltozó versenyeknek hívta ezeket a vidéki futamokat. Azt mondta, aki nem tud itt az Öbölben aranyjelvényt szerezni, az inkább ne is kajakozzon” – mondta Karácsonyi Imre. A kép jobb szélén Varró Tamás látható, erről fotóról nem derül ki miért volt ő az egyik legnépszerűbb kenus, melegítő nélkül más lenne a helyzet. „A legizmosabb csávó volt a klubban, egy anatómiai tanulmány, egy Dávid szobor volt, aki lejött kajakozni, mind olyan akart lenni mint ő” – mondta Karácsonyi. A kép bal oldalán Daróczi Gusztáv áll, mellette Szabó Edit edző, középen Imre bácsi, a telep gondnoka. (Fotó: Chuckyeager tumblr / FORTEPAN)</figcaption>
</figure>

<figure>
<img src="/images/21288488_7e40e587ebcc6eadc4440a625ae1275a_wm.jpg" alt="" />
<figcaption>„Mindig 6-8 edző volt a KSI-nél, és mindegyikre jutott 30-40 gyerek, nem volt ezzel gond, mindenkit ki lehetett szolgálni hajóval. Amikor edző lettem, az iskolákba jártam toborozni, 30-40-et végiglátogattam, de nem csak edzettünk, jártunk síelni, gyalog- és biciklitúrázni, a legtöbbjük versenyzőként is sikerélményhez jutott, de a jó atmoszféra volt az, ami sokakat itt tartott” - mondta Simon. „Az idősebb srác középen Ránics Gábor, 18 éves koráig itt kenuzott, csapathajókban jól ment. Párosban vele mentem ki először, majd be tojtam, úgy remegett a hajó. A kép bal oldalán lévő fiút csak Kalóznak neveztük” – idézte fel Simon. (Fotó: Chuckyeager tumblr / FORTEPAN)</figcaption>
</figure>

<figure>
<img src="/images/21288490_2a7db7b4a2c268c07c1195fdfacb122a_wm.jpg" alt="" />
<figcaption>Sokáig a legnagyobb menők is gyakran megfordultak az Újpesti-öbölben, de 1975 után egyre többen tették át a bázisukat a Ráckevei-Duna-ágba, mert ott simább volt a víz. Újpesten a partot határoló betonfalak miatt a hullámok nem ülnek el könnyen, lötyög a víz, amin új tervezésű hajók nem maradnak meg könnyen. A KSI azért még így is fontos szerepetl tölt be. A szakosztályt megalapító Füzesséry később másoknak is például szolgált, a többi egyesület is elkezdett utánpótlásbázist kialakítani. Addig esetleges volt, hogy kikből lettek versenyzők. Füzessy új edzésmódszert is kifejlesztett, nem a felnőtt adagokat csökkentette, hanem külön gyerekekre szabott feladatokat talált ki, ami masszív alapot adott aztán az élsporthoz is. Simon szerint 1954, az első nagy magyar kajaksikereket hozó maconi világbajnokság óta megfigyelhető a folytonosság, majd a KSI megjelenésével a tudatos építkezés is, ezért is érnek egymásba a világversenyeken jól szereplő generációk. (Fotó: Chuckyeager tumblr / FORTEPAN)</figcaption>
</figure>
