---
title: "Az önkéntes rendőr ahol tud, segít, ahol nem akarják, ott is"
date: 2016-01-31T00:00:00.000+00:00
author: Hudák Hajnal, Barakonyi Szabolcs
---

Folytatódik [sorozatunk](http://index.hu/fortepan/2016/01/24/mit_adott_nekunk_a_magyar_rendor/), amiben az 1948-1990-ig működő [Magyar Rendőr](http://magyarrendor.osaarchivum.org/content/index.php?act=home&lang=hu) újság képeiből válogattunk a rendőrök munkáját bemutató darabokat a Fortepan gyűjteményéből. A fotóriportok a szocialista Magyarországot mutatják be a Belügyminisztérium szemszögéből. Az újabb részből kiderül, hogyan szondáztattak, miként keresték a gyorshajtókat a szolgálati Ladával, hogy dolgoztak együtt az önkéntes rendőrökkel, miként ellenőrizgették, irányították a korszak embereit. A képek a kommunista évtizedek hangulatát varázsolják elő, a szigorú rendőrök körül beszédes arcú állampolgárokat láthatunk.

<figure>
<img src="/images/10896793_fc3afcd7eaa8c142ecdfde7ef7147594_wm.jpg" alt="" />
<figcaption>A 1961-es propagandaplakát szerint hazánk közös ellenségei a bűnözők voltak, kígyóként ábrázolták őket. A felsorolt szervek közül néhány még ma is létezik. Ez a kép egy akkori bűnügyi kiállítás képei közt szerepelt. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896863_e9d71fafaeb879936d06c156ac1a365c_wm.jpg" alt="" />
<figcaption>Állj vagy lövök! 1982-ben így traffipaxoltak az autópályán Ladával. Ki gondolta volna, hogy a sebességkorlátot már akkor is kellett mérni, amikor az átlagos autók maximum sebessége körülbelül 90 km/h volt. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896847_474c7bf07579220f4273f923fa89067f_wm.jpg" alt="" />
<figcaption>1968-ban így tanították lőni az ifjoncokat. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896853_f8287839f867805e1457f98c8f230d95_wm.jpg" alt="" />
<figcaption>1967-ben egy Rákóczi úti áruház előtt járt a télapó egy rendőr kíséretében, amit Bartal Ferenc rendőrségi fotós megörökített december 6-án. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896803_f3283596bab06f16cc4d28efb2c149fb_wm.jpg" alt="" />
<figcaption>Ezzel a szobafestővel 1973 májusában, a fotó készülte után megfújatták a szondát. Pedig pont elég kellemetlen lehetett neki ezzel a járgánnyal végigmenni a macskaköves úton. Kristóf László fotója. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896841_50314de2a88737d2f88865be6b062ae1_wm.jpg" alt="" />
<figcaption>Az év 1972, és épp csinos forgalomirányítókat oktat egy rendőr egy önkéntes rendőrrel. "Az önkéntes rendőr ahol tud, segít, ahol nem akarják, ott is" - ez volt a mondás. Az önkéntesek "állampolgári kötelességük tudatában, aktívan kívántak bekapcsolódni a társadalmi tulajdon, a közbiztonság és a közrend védelméért folytatott harcba, hogy mint önkéntes rendőrök fejtsék ki tevékenységüket". (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896851_c6b1f2d2b3c9cdb0d193e2e33d858b3d_wm.jpg" alt="" />
<figcaption>1967-ben is komikus volt a szondát megfújni. Akkoriban a közúti ellenőrzéseken a Pluralcol nevű szondát használták, ami egy kicsi üvegcső volt. Beke Béla fotós májusban örökítette meg ezt a jelenetet. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896797_cd5b121c854725d8dce70851d095d371_wm.jpg" alt="" />
<figcaption>Az 1980-ban készült fotón motoros rendőr viszi az önkéntest rendőrt, mögöttük a cseszneki vár. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896807_aa5b06ff764b9e093e2c23ac84220ef4_wm.jpg" alt="" />
<figcaption>1974 júliusában a Balatonon készítette ezt a fotót Csattos Pál rendőrségi fotós. Azt nem tudni, a lányok mi járatban voltak, örömlányként vagy csak nyaralóként igazoltatták-e őket az út szélén. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896845_fac4683e47e94b98595e0282cc7e0584_wm.jpg" alt="" />
<figcaption>Ahogy kedves olvasónk jelezte, nem így néztek ki a rendőrautók 1968-ban, ezt a Skodát a két rendőr próbálja el- vagy betolni. "Ezt a Skoda 1101 vagy 1102, 1946-tól 1952-ig gyártották, taxiként is szolgált. A kocsi rendszáma magánrendszám, az A-val kezdődtek az állami szervek rendszámai, B-vel a belügy kocsijai, a C magánrendszám volt, J a taxiké, H a honvédségé, G a buszoké, R a rendőrségé" - tudtuk meg András jóvoltából. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896799_b1dfa10bfa9f7f28f0684699f80227fa_wm.jpg" alt="" />
<figcaption>Kristóf László 1976 májusában a Keleti pályaudvarnál fotózta a rendőrségi munkát. A segítőkész rendőr vidéki állampolgárokat igazít el a nagyvárosi dzsungelben. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896805_5c8c581f125412682ecf3ac6f0c8ea9d_wm.jpg" alt="" />
<figcaption>1974 szeptemberében egy tiszai vízirendészetnél készített fotóriportot Csattos Pál, amikor megérkezett ez a rendőrségi helikopter, és repültek a tányérsapkák. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896795_c465fa1a1bc47ab203f6b01a87d7a224_wm.jpg" alt="" />
<figcaption>Közúti ellenőrzés 1980-ban. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896801_b302343af7122bedbffa3b535fc2308b_wm.jpg" alt="" />
<figcaption>Eligazítás 73-ban. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896809_c01c313bf3bbfdba819100a6f339f54b_wm.jpg" alt="" />
<figcaption>1975-ben készült fotóriport Beke Béla által a körzeti megbízottak életéből. Az is a munkájuk része volt, hogy a kocsmában üdítőző fiatalokat ellenőrizzék. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896843_59f485928e47911dc72a4ad535dcf6d0_wm.jpg" alt="" />
<figcaption>A Kis Rabló étterem a XI. kerületben, a Zenta utca 3-ban működött, nemrég végleg bezárt. 1969 márciusában Rédei Ferenc örökítette meg az URH járőrök intézkedését. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10896823_080b841660e30ff4b393a3ef70fb02d7_wm.jpg" alt="" />
<figcaption>Ez a fotó is a Kis Rabló előtt készült ugyanazon a járőrözésen, pedig akár egy filmforgatás is lehetett volna. (Fotó: Magyar Rendőr / FORTEPAN)</figcaption>
</figure>
