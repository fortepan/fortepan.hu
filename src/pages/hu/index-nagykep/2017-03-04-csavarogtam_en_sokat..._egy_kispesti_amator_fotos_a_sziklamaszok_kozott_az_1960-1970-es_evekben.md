---
title: "Csavarogtam én sokat"
date: 2017-03-04T00:00:00.000+00:00
author: Kiss Eszter, Földes András, Barakonyi Szabolcs (képszerkesztő)
---

Ugyan a sziklamászás a közelmúltban lett igazán népszerű sport, a kalandot és veszélyt kereső fiatalok már a múlt század fordulójától másztak a magyarországi sziklákon. Igaz, ekkor a sziklamászás még nem külön sport volt, hanem a hegymászás azon része, ahol különösen meredek részeken kell átjutni. Ezeken a mászó iskoláknak nevezett sziklákon kezdte [Drimbe József](http://fortepan.hu/?view=owner&lang=hu&name=drimbe+jozsef) is. Ő végül maradt a fotózásnál és dokumentálta barátai egyre merészebb mászókalandjait.

A ma is élő amatőr fotós képei évekkel ezelőtt kerültek fel a Fortepanra. A mostani válogatásban a hatvanas-hetvenes évek csavargásai elevenednek meg. Drimbe József Kispesten él gyerekkorától fogva, a Ganz gyárban dolgozott 50 évig. Fotózni az 1960-as évek elején kezdett egy WERRA 3-mal. A ganzos kollégákból lett barátokkal járta Magyarországot és a baráti országokat.

<figure>
<img src="/images/14719143_f05361e2900dca2181533b0338aff0e6_wm.jpg" alt="" />
<figcaption>A 24 éves Drimbe József a kispesti, azóta szanáláson átesett Wesselényi utcában A bécsi rokonok autója előtt. Indulhat a kaland. (Fotó: Drimbe József / FORTEPAN)</figcaption>
</figure>

<figure>
<img src="/images/14471196_3c42a68914d9cf6feafd8f3d97565bc3_wm.jpg" alt="" />
<figcaption>Kilátás a Gellérthegyről 1967-ben Ezek a dolomitsziklák már az őssziklamászókat is kísértésbe hozták, megmászásuk sokáig az első próbatételek közé tartozott a századfordulótól az ötvenes évekig. Ahogy az 1913-as Hefty-Vigyázó-féle korai mászó [kalauz](http://mek.oszk.hu/06800/06857/06857.pdf) írta: “Budapest közvetlen területén is számos alkalom kínálkoznék a sziklamászásra, de ezeket nem szabad kihasználni, nagyobb részben méltánylandó okok miatt. Itt van elsősorban a Gellérthegy, amelynek gyönyörű dolomitsziklái izgalomba hozzák a sziklamászó szívét; mégsem szabad rájuk menni s helyesen, mert eltekintve attól, hogy a sziklamászás által meglazított és legurított kövek veszélyeztetnék a forgalmat s a járókelők épségét, a mászásnak a város kellő közepén való gyakorlása folyton csődületet okozna s oly elemeket (különösen gyermekeket) csábítana utánzásra, amelyek nem bírnak sem a kellő értelmi, sem az anyagi tökével, amely a sziklamászás természetében rejlő veszedelem korlátozását lehetővé tenné.” (Fotó: Drimbe József / FORTEPAN)</figcaption>
</figure>

<figure>
<img src="/images/14471180_57c73631d03593dcd3c6842462bdff98_wm.jpg" alt="" />
<figcaption>A BM-szanatórium betegei egészségügyi sétájukat végzik a Budakeszi úton a hatvanas években A természetjárást azért nemcsak receptre írta az orvos. Egyre többen voltak a századforduló óta, akik kedvtelésből töltötték idejüket a szabadban. Hogy milyen a modern természetjáró, arról 1964-ben szemléletváltást sürgető társadalmi vita zajlott a Képes Sport hasábján: „Mindenkinek tudomásul kell vennie, hogy a szabad természetet kerékpáron, motoron (sőt akár gépkocsin), csónakon, vitorláson, sítalpon éppen olyan sportszerűen lehet „járni”, mint gyalogosan-botosan. Továbbá az sem maradhat íratlan törvény, hogy csakis az a természetjáró, aki jól megpakolt tarisznyát hord a hátán, minden úton bakancsban caplat, ha már nem sátorban, hát a turistaház padlásán alszik és reggel okvetlenül forrásvízben mosdik.” (Fotó: Drimbe József / FORTEPAN)</figcaption>
</figure>

<figure>
<img src="/images/14471186_231149a12f356350a6dd55fb4f2bff9a_wm.jpg" alt="" />
<figcaption>A Tündér-szikla meghódítása 1965-ben A Tündér-szikla a magyar sziklamászás hőskorának egyik fontos helyszíne. A Jánoshegy közelében álló tömbön több mint száz éve gyakorlatoznak a mászók, köszönhetően annak, hogy jól megközelíthető, és van nehéz meg könnyű fala is. (Fotó: Drimbe József / FORTEPAN)</figcaption>
</figure>

<figure>
<img src="/images/14471198_8970bf73a679a6ddcdfef7cdd684c840_wm.jpg" alt="" />
<figcaption>A sziklamászó társaság és egy Škoda Octavia a tatai Fényes-forrásnál 1968-ban Egy képen a sziklamászás két fontos eleme. Az egyik az autó, ami nélkül nehéz eljutni a félreeső területekre. A másik pedig a félmeztelen mászó alakja, amely eszerint nem csak korunk mászókultúráját határozza meg, hanem eleinkét is. A sziklamászós félmeztelenség jellegzetessége, hogy időjárásilag teljesen indokolatlan, ahogy a képen is látszik, a szálkás srác barátai kabátban vannak. A jelenség szimplán esztétikai, párkereső funkciót lát el. (Fotó: Drimbe József / FORTEPAN)</figcaption>
</figure>

<figure>
<img src="/images/14471204_91912905f6116b50294b1b08bd7df4fe_wm.jpg" alt="" />
<figcaption>A Szent György-hegy a Škoda ablakából 1968-ban A Balaton-felvidék is bővelkedett mászóhelyekben, szénakazlakban, strandokban és kalandokban. A Badacsonnyal egy időben keletkezett Szent György-hegy tetejét borító bazaltsapka a hetvenes években lett védett természeti érték. (Fotó: Drimbe József / FORTEPAN)</figcaption>
</figure>

<figure>
<img src="/images/14471206_0ef5df646bdbc144138a89574fbd3592_wm.jpg" alt="" />
<figcaption>Balatoni panoráma és egy könnyed félmosoly a badacsonyi bazaltoszlopokon győzedelmeskedő mászótól, 1968 A sziklamászás és a természetjárás csak a legutóbbi időkben lett két külön tevékenységi forma. A kép szereplője itt dorkóban, hátizsákkal jutott fel a sziklatorony tetejére. (Fotó: Drimbe József / FORTEPAN)</figcaption>
</figure>

<figure>
<img src="/images/14471200_22f6b2a928977806bacb8c8e0b629f65_wm.jpg" alt="" />
<figcaption>Küzdelem a badacsonyi bazalt oszlopsorral 1965-ben A sziklamászást elképesztő mértékben felpörgető technikai fejlesztések kora előtt általános volt, hogy a mászók biztosítás nélkül kapaszkodtak fel a falakon. Ennek egyik oka volt, hogy nem volt még olyan kötelük, karabinerük, biztosítóeszközük, amivel kockázat nélkül mászhattak volna. Másrészt a mászóetika is vadabb volt: a kockázatvállalás természetes része volt a sportnak. (Fotó: Drimbe József / FORTEPAN)</figcaption>
</figure>

<figure>
<img src="/images/14471190_a4473cd05b84eae9c4a6c6147ee243fc_wm.jpg" alt="" />
<figcaption>A tatabányai Turul-emlékmű és potyautasai 1965-ben A Tatabánya feletti Turul szobor környéke ma is népszerű sziklamászó hely. A Szédítő nevű sziklán évtizedek óta gyakorolnak a mászók. Arról nincs adat, hogy mióta gyakorolnak a szikla felett álló turul szobron is. (Fotó: Drimbe József / FORTEPAN)</figcaption>
</figure>

<figure>
<img src="/images/14471192_87dc0ef568e5eb13d73982affe24b140_wm.jpg" alt="" />
<figcaption>Csobánka, Oszoly-szikla 1968-ban Az ereszkedő sziklamászó képén fájdalmasan köszön vissza a sport letűnt évszázada, amikor még a ma használatos eszközök nélkül bocsátkoztak alá a mélységbe az alpinisták. A dülfer technikának nevezett ereszkedési módhoz technikai eszköz nem kellett ugyan, de a testen speciálisan megcsavart kenderkötél fájdalmas volt, és hamar tönkretette a legjobb bricsesznadrágot is. (Fotó: Drimbe József / FORTEPAN)</figcaption>
</figure>

<figure>
<img src="/images/14471194_1f2c5f6d65e5fbf06e4b30a0d562db0a_wm.jpg" alt="" />
<figcaption>Pompás kilátás az egykori Német Demokratikus Köztársaságban található Bastei-kilátóból, 1971-ben Bastei Szász-Svájc népszerű kirándulóhelye, a klasszikus sziklamászás egyik fontos helyszíne. A torony tetejére a fiatal mászó nem speciális cipőben, hanem jó bőrbakancsban kapaszkodott fel. (Fotó: Drimbe József / FORTEPAN)</figcaption>
</figure>

<figure>
<img src="/images/14471188_1997dcdec92a9a9b847a90f6b0e618f2_wm.jpg" alt="" />
<figcaption>A Vaskapu-szikla a Pilis-hegységben, 1965 Fájdalmas dülfer technikás ereszkedés bricseszben, bőrbakancsban, kesztyűben. A jelenet akár 1910-ben is játszódhatna a főváros környékének népszerű mászóiskolájában. (Fotó: Drimbe József / FORTEPAN)</figcaption>
</figure>

<figure>
<img src="/images/14471208_be10c19dc1c766d6fb1be7087620aa0e_wm.jpg" alt="" />
<figcaption>Ébredés szénakazal mellett, 1968 Természetben alvás a high tech matracok és hálózsákok feltalálása előtt, gumimatrac és plédek segítségével. Akkoriban elképzelhetetlen volt, hogy a szabadban éjszakázás kényelmesebb is lehet, mint otthon, az ágyban. A sajgó csontokért csak egy jó kis Badacsony-mászás kárpótolt. (Fotó: Drimbe József / FORTEPAN)</figcaption>
</figure>

<figure>
<img src="/images/14471182_c85460a1f762e372c16882b3cf8050f2_wm.jpg" alt="" />
<figcaption>A jugoszláv (ma szlovén) Júliai Alpok 1972-ben A kép nem farsangon készült, hanem a csúcson, két korszerűen felöltözött spanyol hegymászóval (jobbra). (Fotó: Drimbe József / FORTEPAN)</figcaption>
</figure>

<figure>
<img src="/images/14471184_222535bffd8487c31a1763cdce50acfc_wm.jpg" alt="" />
<figcaption>A Vaskapu-szikla a Pilis-hegységben, 1965 A félreértelmezett, tiltásközpontú természetvédelmi elvek miatt a pilisi Vaskapun manapság már nem szabad mászni, de a hatvanas évek sziklamászói még boldogan lenghettek a köteleiken, biztosítóeszköz, karabiner, beülő, vagy bármilyen egyéb biztonsági eszköz nélkül. (Fotó: Drimbe József / FORTEPAN)</figcaption>
</figure>

A Fortepan jó minőségű, 1960 előtti fotóhagyatékokat keres! Ha Ön ilyen típusú fotóhagyatékot, gyűjteményt örökölt és szeretné megismertetni, felbecsültetni, esetleg értékesíteni, jöjjön el március 17-én az Útisz Galériában rendezett Archív Fotó Napra. A részleteket [itt](https://www.facebook.com/events/1628998333781791/) olvashatja.
