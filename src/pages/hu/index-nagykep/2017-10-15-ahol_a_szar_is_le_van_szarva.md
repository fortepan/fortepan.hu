---
title: "Ahol a szar is le van szarva"
date: 2017-10-15T00:00:00.000+00:00
author: Dezső András, Barakonyi Szabolcs (képszerkesztő)
---

Harmincöt éves minden idők egyik legjobb magyar filmje, a Megáll az idő. A Gothár Péter - Bereményi Géza kettős alkotása megmutatja, milyen szorongó, kilátástalan és reménytelen volt a magyar fiataloknak a hatvanas évek, 1956 emlékével, a megalkuvással, a lázadással. Most olyan képeket mutatunk be, amelyeket a film forgatása során készített Jávor István fotográfus.

<figure>
<img src="/images/18341805_930dadccbd776d36c8eaf39cc2f26b9b_wm.jpg" alt="" />
<figcaption>A film két generáció kudarcait mutatja be. Köves István és Bodor László 1956-ban harcoltak a forradalomban, de Bodort lecsukták, Köves pedig külföldre menekült. Felesége nem akar vele tartani, a két gyerekkel Budapesten marad. A sztori 1963. november 5-én, a forradalom leverésének 7. évfordulóján folytatódik. Köves Gábor és öccse, Dini látja, hogyan igazodik a kommunista diktatúrához az anyja és a börtönből szabadult Bodor, aki még a pártba is belép. A két srác gimnazistaként nézi végig a rendszer hazugságait, ellentmondásait, hogy aztán végül ők is belesimuljanak a rezsimbe. Van ugyan egy ellenpont, a lázadó, a hatalommal vakmerően szembeszálló Pierre személyében, aki végül a disszidálás mellett dönt. (Fotó: Jávor István / FORTEPAN)</figcaption>
</figure>

<figure>
<img src="/images/18341803_e619ff86a0f05fc547b9e5e1e7f53532_wm.jpg" alt="" />
<figcaption>A Megáll az idő zseniálisan bemutatja a hatvanas évek elejének nyomasztó éveit, benne azt a groteszk magyar valóságot, amiben - hogy a film egyik klasszikussá vált mondatát idézzük - még "a szar is le van szarva". (Fotó: Jávor István / FORTEPAN)</figcaption>
</figure>

<figure>
<img src="/images/18341801_b2c36097e3a67775446b11cd2e1b5d51_wm.jpg" alt="" />
<figcaption>A film operatőre Koltai Lajos volt. Azért, hogy a film régiesnek, karcosnak tűnjön, szándékosan roncsoltak a negatívon.A fátyolos stílust pedig úgy csinálták meg, hogy a levegőbe krétaporokat szórtak. Ezen kívül a forgatás alatt erős neonfényeket használtak. (Fotó: Jávor István / FORTEPAN)</figcaption>
</figure>

<figure>
<img src="/images/18341799_3f5a2c00af40813259e6848397237976_wm.jpg" alt="" />
<figcaption>Ami időtlenné és egyben ijesztővé is teszi a filmet, hogy ezzel a beletörődő, mégis fursztrált, a végletekig szorongató örökséggel a mai napig szembesülünk, hurcoljuk magunkkal generációról generációra. Ahogy a film egyik főszereplője, Pierre a többiek arcába vágta: "Olyanok vagytok, mint a saját apátok és anyátok". (Fotó: Jávor István / FORTEPAN)</figcaption>
</figure>

<figure>
<img src="/images/18341795_bf66c1e7703991072befd7cab82608db_wm.jpg" alt="" />
<figcaption>"Nem ez a búcsú a végső / várj kicsit, majd elül a szél (…) nem félek, csak épp elhagyom magam" - szól a dal a filmben. Ez nem egy '56-os szerzemény, hanem Bereményi Géza írta a szövegét, méghozzá a forgatások alatt. A zeneszerző Selmeczi György volt. A képen Jordán Tamás. (Fotó: Jávor István / FORTEPAN)</figcaption>
</figure>

<figure>
<img src="/images/18341793_f876912a416f41e0ef3f577b2be8b0a5_wm.jpg" alt="" />
<figcaption>A Megáll az idő tele van emlékezetes jelenetekkel. Az egyik ilyen az a házibuli, ahol először kóstolnak a fiatalok Nyugatról hozott Coca-Colát, amitől aztán be is állnak. Egy másik jelenetben megszólal Elvis Presley-től a Jailhouse Rock, a ködből lassan kiválnak Pierrék, akik rohannak az iskola felé, hogy ott törjenek-zúzzanak. A jelenetet az újpesti Attila úton forgatták. (Fotó: Jávor István / FORTEPAN)</figcaption>
</figure>

<figure>
<img src="/images/18341791_596fa665d775e3aa2e452162bdb9019c_wm.jpg" alt="" />
<figcaption>Az operatőr Koltai Lajos. (Fotó: Jávor István / FORTEPAN)</figcaption>
</figure>

<figure>
<img src="/images/18423973_84d110d0846eb4917c9c68eeba005c4c_wm.jpg" alt="" />
<figcaption>Köves Gábor szerepét Pauer Henrik alakítja. Pauer a nyolcvanas évek underground szubkultúrájának ismert figurája volt, a Neurotik zenekar egyik alapító tagja. 32 évesen, gyomorvérzésben halt meg a kilencvenes évek végén. Ő egyébként nem csak ebben a filmben, de az Eldorádóban, a Rocktérítőben, az Árnyékszázadban és a Szárnyas ügynökben is játszott. (Fotó: Jávor István / FORTEPAN)</figcaption>
</figure>

<figure>
<img src="/images/18341789_a4225042fbe6548af5a153761d0c0f1d_wm.jpg" alt="" />
<figcaption>A házibuli emlékezetes jelenete, amikor Dini barátja megkínálja kólával az iskola nagymenőjét, Pierre-t. „Pierre, ezt kóstold meg! (...) Coca-Cola…(…) én már képeslapokat látok…. Az apámék hozták. Hoztak Londonból, egy egész üveggel. Őrület, Pierre, őrület…” (Fotó: Jávor István / FORTEPAN)</figcaption>
</figure>

<figure>
<img src="/images/18341783_322e19fdc5d7c1f4c3cdf4d8be6a2371_wm.jpg" alt="" />
<figcaption>"Nem szeretem, ha egy filmről azt mondják, hogy önéletrajzi, de ezt a történetet lényegében a mi emlékeinkből, családi körünk élményeiből, ezeknek az éveknek a legendáiból raktuk össze. (...) Számunkra a történet fő erejét a mindenki által megélt, ismert, kamaszkori alapélmény jelentette" - mondta korábban a filmről Gothár Péter. (Fotó: Jávor István / FORTEPAN)</figcaption>
</figure>

<figure>
<img src="/images/18414371_6760503d1554bd94feeb5f07009b462d_wm.jpg" alt="" />
<figcaption>A híres fürdőszoba jelenet: Ronyecz Mária és Znamenák István. A Lívia tanárnőt, azaz Malacpofát alakító Ronyecz Mária fiatalon, a rendszerváltáskor hunyt el. Kellemesen búgó hangja miatt általában nála idősebb karaktereket alakított. (Fotó: Jávor István / FORTEPAN)</figcaption>
</figure>

<figure>
<img src="/images/18423975_d6b0401b918b565611cd8e170e3eec20_wm.jpg" alt="" />
<figcaption>A zászlót Rajk László viszi, aki egyben a film látványtervezője is volt, bár a neve nem szerepelt a közreműködők között. (Fotó: Jávor István / FORTEPAN)</figcaption>
</figure>

<figure>
<img src="/images/18341787_ed840e666735c25d076e93da9089b379_wm.jpg" alt="" />
<figcaption>A Megáll az időben nem a cselekmény, sokkal inkább az a lebilincselő, ahogy életre kell minden, ami akkor egy bezárt országra, egy elnyomó rezsimre jellemző volt. (Gothár Péter a forradalom leverésekor 9 éves volt.) A nyomasztó hangulat és az a fajta félelem és agresszió, ami ugyan már nem véres, mégis képes csendesen gyilkolni, megölni álmokat, elpusztítani mindent, ami más, mint amit a hatalom az alattvalóktól elvár. (Fotó: Jávor István / FORTEPAN)</figcaption>
</figure>

<figure>
<img src="/images/18414373_084a0d565dd425adbdaa2e4f35a53912_wm.jpg" alt="" />
<figcaption>Gothár az esőben. (Fotó: Jávor István / FORTEPAN)</figcaption>
</figure>

<figure>
<img src="/images/18414369_1d72683eb4d56bd779b5fa4fa9df83b2_wm.jpg" alt="" />
<figcaption>(Fotó: Jávor István / FORTEPAN)</figcaption>
</figure>

<figure>
<img src="/images/18414365_d350098b06360becb7df2612dadfb4e2_wm.jpg" alt="" />
<figcaption>Tánciskola. (Fotó: Jávor István / FORTEPAN)</figcaption>
</figure>

<figure>
<img src="/images/18414367_cec8a230499689cc23130b24d878014b_wm.jpg" alt="" />
<figcaption>Az iskola WC-jében egy mondóka harsog: "Guzmics Te, hát mondd meg nekem, mi az a lep..?" (Fotó: Jávor István / FORTEPAN)</figcaption>
</figure>

<figure>
<img src="/images/18414361_e1b380a306ad6cf989d4c638a59b0531_wm.jpg" alt="" />
<figcaption>"A gyerekek kiválasztásánál természetesen más volt a helyzet; több száz iskolában voltunk és több ezer gyereket megnéztünk. Részben ez volt a módszer, az osztályban vagy a folyosókon kiszúrtunk arcokat. Én mindenkit megnéztem, volt úgy is, hogy az utcán találtam rá a megfelelő gyerekszereplőre" - mesélte a szereplőválogatásról korábban Gothár Péter. (Fotó: Jávor István / FORTEPAN)</figcaption>
</figure>

<figure>
<img src="/images/18341779_42795158f77cbb5e25593441b6bd77b7_wm.jpg" alt="" />
<figcaption>A film bemutatásakor a Népszabadság igyekezett olyan kritikát írni és úgy értelmezni a filmet, ami megfelelt a rezsim akkori elvárásának. A lap a hatvanas években elkezdődő reformokat hangsúlyozta, aminek köszönhetően az 1956 után felnövő generáció „megtanulta, mert meg kellett tanulnia, hogy nem egy válasz van, amit mások diktálnak, hanem – a maga munkahelyén, a maga kisszerű körülményei közepette – neki kell válaszolnia a kihívásra, és választania a lehetséges feltételek közül.” (Fotó: Jávor István / FORTEPAN)</figcaption>
</figure>

<figure>
<img src="/images/18414363_a04181630e566d5bd2d9dad0bd1dc921_wm.jpg" alt="" />
<figcaption>Pierre-t várják az iskola kapujában. (Fotó: Jávor István / FORTEPAN)</figcaption>
</figure>

<figure>
<img src="/images/18341785_ec1c4c4973320e230ff6ca399566ff69_wm.jpg" alt="" />
<figcaption>A filmben emigráló Pierre-t alakító Söth Sándor ma már Németországban él, egyébként a filmes szakmában maradt, producerként dolgozik. (Fotó: Jávor István / FORTEPAN)</figcaption>
</figure>

<figure>
<img src="/images/18341777_8bf83d16f0e8742652cb1465b066dd97_wm.jpg" alt="" />
<figcaption>A képen egy Wartburg 312/353-as. 1956-tól a Német Demokratikus Köztársaságban gyártották. Kétütemű motorral felszerelt, 30-40 lóerős autó. Magyarországon körülbelül 7000 forintért lehetett megrendelni a Merkúr állami vállalatnál és legalább 5-7 évet kellett várni, mire a megrendelő megkapta. „Ha magamat akarnám ostorozni, a Megáll az idő például tele van hazugságokkal. Mindazok az effektek, amelyek miatt dicsérték a film hitelességét, meg azt, hogy milyen jól jelenítette meg a hatvanas éveket, legalább egy évtizedet összevissza csúsznak az időben” - nyilatkozta korábban Rajk László, a film látványtervezője. (Fotó: Jávor István / FORTEPAN)</figcaption>
</figure>

<figure>
<img src="/images/18341775_f85de368240b62e84d1806cf044ab684_wm.jpg" alt="" />
<figcaption>Dini barátnőjét, Magdát a filmben Iván Anikó alakította. Neki ez volt az első és utolsó filmje. (Fotó: Jávor István / FORTEPAN)</figcaption>
</figure>

<figure>
<img src="/images/18341773_46a6fa5c4b2d0ac1d5e8eb0c85d0dc48_wm.jpg" alt="" />
<figcaption>Megoldatlan, megalázó, nyomasztó probléma volt, hogy nem utazhattál oda, ahova akartál - mondta erről a korszakról a rendező. Gothár Péter szerint ebben a filmben ezeket külön nem volt szükséges elmondani, mert "ezek az érzések a bemutató idején meg egyszerre voltak közeliek és távoliak". (Fotó: Jávor István / FORTEPAN)</figcaption>
</figure>
