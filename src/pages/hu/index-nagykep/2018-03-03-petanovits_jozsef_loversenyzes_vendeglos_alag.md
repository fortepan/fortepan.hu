---
title: "Gavalléros könnyelműség, játékszenvedély, zöld gyep"
date: 2018-03-03T00:00:00.000+00:00
author: Barakonyi Szabolcs (képszerkesztő), Fehér János
---

A lófuttatás a legtöbbször családi ügy, a sportág őshazájában, Angliában is több száz éve ugyanazok a dinasztiák a lótulajdonosok. Itthon is az arisztokrácia hobbija és életformája lett a 19. század második felétől lóversenyzés, de tehetős polgárcsaládok is beszálltak a futtatásba. Egyik ilyen volt a Petanovits család. Az idősebb Petanovits József vendéglősként lett ismert, majd a lóversenypályák, a turf elmaradhatatlan alakjává is vált a huszadik század legelején. Később fia, ifjabb Petanovits józsef vitte tovább az istállót. Lelkes fényképész is volt, a családi fotók mellett gyűjteményében rengeteg kép maradt fenn az 1930-as évek Dunakeszijéről és Alagjáról, valamint a lóversenyről.

<figure>
<img src="/images/19523785_446d14a5c8ac54740e49cd5e09130955_wm.jpg" alt="" />
<figcaption>Id. Petanovits József a vendéglátásban szerzett nevet magának. A 19. század végén az Andrássy úton található Casino vendéglőt vitte, míg 1897-ben a Vigadó téri Thonet-házban vásárolta meg a Pilseni sörcsarnokot. A lóversenyhez azonban legnagyobb vállalkozása, a Rákóczi úti Metropol szálloda vezette. A lóversenypályához közeli helyszín miatt a turf ismert alakjai a hotel kávéházában találkoztak. Petanovits az 1900-as években szállt be a versenyeztetésbe. Többet között a képen látható, 1912 és 1944 között működő káposztásmegyeri pályán is futtatott. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523789_8b358a473e8559c050016529d31b105f_wm.jpg" alt="" />
<figcaption>A legtöbb magyar versenylovat több mint száz éve a Dunakeszi mellett található Alagon trenírozzák. Petanovitsnak is az itteni lóversenytelepen volt istállója. Sőt, valószínűleg éppen lovak szeretete miatt ő maga is kiköltözött családjával Dunakeszire. „Uraságra hajló természete, gavalléros könnyelműsége és egy kicsit a játékszenvedélye is a zöld gyep felé terelte – ő volt az első a polgárok közül, akik futtattak még a városligeti gyepen.” – írta róla nekrológjában az Ujság 1936-ban. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523809_f4fbe96386fca0c34fbc0aedaca9d8df_wm.jpg" alt="" />
<figcaption>Ahogy a vendéglátásban, a lóversenyzésben is maximalista volt, a legjobb és legdrágább zsokékat és trénereket fogadta fel. Mint például az itt kalapban látható Schejbal Józsefet, aki tizenegyszeres magyar sampion zsoké volt. De dolgozott a tizenkét derbit nyerő Esh Győzővel, vagy a kiváló trénerrel, Mravik Pállal. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523803_3e04dacd024162e434c051be0e6d71ad_wm.jpg" alt="" />
<figcaption>Kezdetben nem fogadta kitörő öröm Petanovitsot a versenypályán. Nem nézték jó szemmel, hogy szinte a semmiből bukkant fel egy nagypolgár istállója, amelyik sorra hozta el a győzelmeket. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523783_0f2415fc58576b7d3b2df77d7073f2f7_wm.jpg" alt="" />
<figcaption>A lóverseny Magyarországon is fontos társadalmi esemény volt. A kormányzó, Horthy Miklós családja is többször megjelent. A családban voltak lófuttatók is. A fiatalabb Petanovits 1938-ban a célbírói torony meleltt elsétáló Horthy Istvánról készített képet. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523797_0032af1fa1daa09fe7ff55b1ce2a0b4f_wm.jpg" alt="" />
<figcaption>Petanovitsnak a versenyeztetés volt a szenvedélye. A győzelmek után járó pénzt eltette, de a fogadás kevésbé érdekelte, ritkán játszott. Akkor rakott fel öt- és tízforintos téteket, ha a reggeli munkában esélyesnek látta valamelyik zsokéjának győzelmét. A képen az Albertirsai úti pálya bukméker ringje látható. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523805_838d49581191c91daddd2dcafb8a2fb2_wm.jpg" alt="" />
<figcaption>A lóverseny intrikákról, adomákról, hatalmas átverésekről és heves természetű alakokról is szól. Petanovits sem mindig tudott uralkodni magán. Egy 20 ezer forintos díjban Topper nevű lovát kizárták, mert a zsűri szerint annak zsokéja nekilovagolt Festetich Tasziló lovának. A győztes végül Festetich lova lett, Petanovits ezen annyira berágott, hogy az összes lovát eladta egy bécsi kereskedőnek, majd megfogadta, hogy soha többé nem futtat, még a pályára sem megy ki, mert rájött, hogy ez nem polgárnak, hanem a felső tízezernek való passzió. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523781_1149ffa0205d3708c457dfee35e3bfa1_wm.jpg" alt="" />
<figcaption>Petanovits nem állta a szavát, igaz egy évtized is eltelt, mire visszatért a lóversenyhez. Újra ott volt a telivérárveréseken és a futamokon. Korábbi színeit lecserélte, a viola-sárga helyett fekete-fehér selyemruhát viseltek zsokéi. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523787_ea705d3dc2b2c9c36d7bbabd7e71e5a1_wm.jpg" alt="" />
<figcaption>Azért Petanovits sem ment a szomszédba egy kis trükközésért. Az 1933-as Nemzeti és Hazafi DÍj után fújolással tüntettek ellene a fogadők. A háromévesek versenyében az első két helyet Petanovits lovai vitték el. Végrehajtó nyert Fokos előtt. Utóbbi volt a favorit, ezért rengetegen tettek rá pénzt. A fogadók úgy érezték átverték őket, Petanovits belenyúlt a versenybe. Főleg azután, hogy az előző évben Végrehajtóról terjedt el, hogy jobb, aztán a fontos versenyeket Fokos nyerte. A nagyot kaszáló bukmékerek azért tudtak örülni Petanovits ilyen sikereinek is. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523799_df3b00650b2fbe97bd411e1ed29d4801_wm.jpg" alt="" />
<figcaption>Azt a korabeli lapok is elismerték, hogy Petanovits és trénere, Issekutz Gyula őrnagy nagyon sokat tettek a magyar lóversenyzés fejlődéséért, elsőrendű lóanyagot gyűjtöttek össze, sikeresek voltak a telivértenyésztésben, ők alapították a gödi ménest is. A hazai lóversenypályák mellett a bécsi-fredenaunin is eredményesek voltak. Legjobb lovaik, Büszke, Szittyavér, Csacsogó és Böske voltak. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523793_cdc782f74fa18af5f51c3a89b7a64d5f_wm.jpg" alt="" />
<figcaption>Ifjabb Petanovits József nemcsak a lóversenyt, hanem az Alaghoz kötődő család mindennapjait is fotózta. Közel 300 kép maradt fenn tőle. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523795_9ac6914df85da49f7da06dd9f3551523_wm.jpg" alt="" />
<figcaption>Batthyány Elemér utca 8., Alag, a Petanovits-ház kertje. (Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>

<figure>
<img src="/images/19523801_b76de4517235c2be946c1c048825e535_wm.jpg" alt="" />
<figcaption>(Fotó: Kölcsey Ferenc Dunakeszi Városi Könyvtár / Petanovits Fényképek / FORTEPAN)</figcaption>
</figure>
