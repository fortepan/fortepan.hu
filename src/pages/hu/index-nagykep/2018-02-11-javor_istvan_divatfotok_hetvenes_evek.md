---
title: "Divatfotók a 70-es évekből, a Lánchíd oroszlánja mellől"
date: 2018-02-11T00:00:00.000+00:00
author: Munk Veronika, Barakonyi Szabolcs
---

A hetvenes években egészen más volt a divatfotózás, mint ma: nem tömörültek izgatott stylistok a modellek körül, nem rohangáltak fáradt asszisztensek a fotós mellett, a manökenek gyakran saját ruháikat, kiegészítőiket is viselték. Jávor István fotós a modelljeit, például Pataki Ágit vagy Sütő Enikőt műterem helyett lovardába, mellékutcákba, nemzeti parkba vitte. Lendületes, energikus képei új színt hoztak a korábbi unalmas, statikus magyar divatfotózásba. A hiánygazdaság éveiben a divatfotók jellemzően nem hatottak közvetlenül a kereskedelmi forgalomra, a ruhagyáraknak inkább arra kellettek a képek, hogy kiadványaikban, üzleti partnereiknek szánt ajánlataikban megjelentessék a legújabb kollekciót.

Jávor István fotóival már többször foglalkoztunk itt az Indexen: bemutattuk [amerikai](https://index.hu/fortepan/2016/12/17/amerika_ahol_igazan_tortennek_a_dolgok/), [kárpátaljai](https://index.hu/fortepan/2015/10/05/rozsdas_pisztoly_es_misa_macko/) képeit, a legendás [Taurus gumigyárban](http://index.hu/fortepan/2016/04/04/a_magyar_gumi/) készített anyagát, a Jedlik Ányos Gimnázium [bolondballagását](https://index.hu/fortepan/2017/05/07/bolondballagas_csepel_1982/), majda [Régi idők focijának forgatási képeit is](https://index.hu/fortepan/2017/09/17/mert_kell_egy_csapat_kell/), most pedig divatfotókat válogattunk a hetvenes és nyolcvanas évekből. Jávort ma legtöbben dokumentumfilmesként ismerik, de fotósként kezdte, sőt, talán még kevésbé közismert, hogy gombügynökként is tevékenykedett: pályája egy rövidebb szakaszán kézzel készített míves kabátgombokat forgalmazott.

A Fényképész Szövetkezet fotós-tanulója volt, amikor megismerte, majd feleségül vette a Május 1. Ruhagyár igazgatójának, Kovács Józsefnek a lányát, és rengeteg embert megismert, akik a ruházati iparban dolgoztak. Akkoriban a divatfotók művi, merev állóképek voltak, a modellek próbababaként viselték az adott blúzt, kabátot vagy sapkát. "Élőbb világot szerettem volna, valami mást mutatni, mint a megszokott. " - mondja Jávor István, aki munkáinak nagyobb részét a Fortepannak adományozta.

Így lett a filmgyári standfotóval egy időben divatfotós, bő tíz évig rendszeresen dolgozott ruhaipari nagyvállalatoknak: főként a FÉKON Ruházati Vállalatnak az Elegant Május 1. Ruhagyárnak, a Hungarocoopnak, a Magyar Divat Intézetnek.

<figure>
<img src="/images/19359830_3ec1f333c691f12a3945e6474b2b1b9d_wm.jpg" alt="" />
<figcaption>A válogatás első négy fotója a Magyar Divat Intézet kollekciójáról készült a vácrátóti arborétumban, ahol Jávor István fotósként rögzítette egy készülő divatfilm képeit, melynek alkotói Jávor emlékei szerint Sándor Pál, és Koltai Lajos voltak. Elől Diós Kati, Safranek Anna és Badonyi Vali, a kor ismert modelljei láthatóak egyedi széldzsekikben. (Fotó: Jávor István / FORTEPAN)</figcaption>
</figure>

<figure>
<img src="/images/19359836_e3a45537a2b84accd93f393bde7b2d45_wm.jpg" alt="" />
<figcaption>A modellek Jávor szerint akkoriban alkalmanként 400-500 forintot kerestek, ami nem számított rossz pénznek, tekintve, hogy az átlagkereset a KSH adatai szerint 2500-3000 forint volt. Így aztán a modellek, manökenek rendszerint teljes állásban a divatiparban dolgoztak, nem volt szükségük másik állásra. (Fotó: Jávor István / FORTEPAN)</figcaption>
</figure>

<figure>
<img src="/images/19359828_f2ed190d7c68ed7283b4b85db0f576c3_wm.jpg" alt="" />
<figcaption>A ruhaipari vállalatok kereskedelmi osztályának munkatársai a vállalat propagandistáival egyeztettek arról, hogy mely termékeket érdemes fotózni. "Eldöntötték, hogy újságba, szórólapra, plakátra, hirdetéshez vagy csak egyszerűen a dokumentáció miatt szükséges a fotó. A propagandisták értesítettek engem, elmondták mi az igény, utána én szerveztem le a helyszínt, meg a modelleket" - mondja Jávor István. (Fotó: Jávor István / FORTEPAN)</figcaption>
</figure>

<figure>
<img src="/images/19359826_57e83c6dd023ca41f31407b193055dc5_wm.jpg" alt="" />
<figcaption>Ezek az egyedi darabok a Magyar Divat Intézet divattervezőinek kreációi, sosem kerültek kereskedelmi forgalomba. (Fotó: Jávor István / FORTEPAN)</figcaption>
</figure>

<figure>
<img src="/images/19359824_0b809d16865858d53c70a4298525f09c_wm.jpg" alt="" />
<figcaption>Lantos Piroska nevet a tükörbe Jávor István fényképezőgépe előtt, akit az Új Tükör hetilap egyenesen magyar nemzeti kincsnek nevezett. Mélyvörös hajzuhatagával tüzelt körülötte a levegő, legalábbis Jávor István így emlékszik rá. A hatvanas, hetvenes években itthon foglalkoztatott modell Párizsban, majd New Yorkban folytatta modellkarrierjét, ahol 29 éves korában tragikus véget ért: egy hármas gyilkosság áldozata lett. (Fotó: Jávor István / FORTEPAN)</figcaption>
</figure>

<figure>
<img src="/images/19359834_64704628dae47366f45116add1539b06_wm.jpg" alt="" />
<figcaption>"Nem volt nagy autóforgalom, úgy emlékszem hétvégén volt a fotózás, de az biztos, hogy az utcát nem zárták le a kedvünkért. Megvártuk, amíg elmegy az autó, és utána kiszaladtunk az úttestre" - meséli Jávor István. (Fotó: Jávor István / FORTEPAN)</figcaption>
</figure>

<figure>
<img src="/images/19359822_015fb84955b4d9358bd908d5d06c7dbd_wm.jpg" alt="" />
<figcaption>Schmidt Bea sztármanökent és az ő Május 1. ruhagyári fényes kabátját a lóversenypályán fotózta Jávor István. A mögötte látható férfiak nem modellek, hanem civilek a lovin, nem tudván, hogy ők is a kép szereplői. "Nem kellett sokat vacakolni a képmáshoz fűződő jogokkal, mindenki megtiszteltetésnek érezte, ha képbe kerülhetett" - mondja a fotós. (Fotó: Jávor István / FORTEPAN)</figcaption>
</figure>

<figure>
<img src="/images/19359820_f8cfc2065f85b6923e44186ac93cbcfc_wm.jpg" alt="" />
<figcaption>Vári Judit és ikerpárja Vári Ágnes énekesként lett híres, Jávor István kérte meg őket, hogy modellkedjenek is. Kifejezetten szerette fotósként a még nem ismert arcokat. A Vári-ikrek az 1969-es Táncdalfesztiválon tűntek fel, a Petőfi Népe velük készült 1969 szeptemberi interjúja szerint a gimnázium mellett néptáncosok voltak az Építők Vadrózsa együttesében, majd áttértek az éneklésre. (Fotó: Jávor István / FORTEPAN)</figcaption>
</figure>

<figure>
<img src="/images/19359818_0c132db57210f4208890d5cbe62e694f_wm.jpg" alt="" />
<figcaption>Ha ez egy mai divatfotó lenne, akkor a Schmidt Bea szeme alatti karikának valószínűleg nekiesett volna egy photoshop-mester, de erre a hetvenes években nem volt mód és igény sem. "Akkoriban inkább a műtermi fotóknál volt jellemző a retus" - mondja Jávor István. (Fotó: Jávor István / FORTEPAN)</figcaption>
</figure>

<figure>
<img src="/images/19359832_1ed168a9fb17180fdae81544db4754b1_wm.jpg" alt="" />
<figcaption>A Fékon Ruhaipari Vállalat termékkatalógusának címlapján az ingek és blúzok állnak a középpontban, a sofőr furcsa álarca a régi autó stílusához illeszkedő arcvédő. A fotózásra korabeli autós szemüveget és kesztyűt is vittek kelléknek, de valamiért a modell nem vette fel azokat. (Fotó: Jávor István / FORTEPAN)</figcaption>
</figure>

<figure>
<img src="/images/19359816_4fd4133e8f8b00922fedf51cc4281ea1_wm.jpg" alt="" />
<figcaption>Balra Pataki Ági, a kor legnépszerűbb modellje, jobbra Vári Judit látható égő cigarettával, ami ma már elképzelhetetlen és tilos is a divatfotókon. "Pataki Ági elsőrangú partner volt, sosem vette a munkát félvállról, mindig pontosan érezte, hogy mit szeretnék elérni a fotóval. Emellett hallatlan stílusérzékkel rendelkezett, mindig hozott kiegészítőket, például ami ezen a fotón a fején van, az is sajátja volt" - emlékszik vissza Jávor István. (Fotó: Jávor István / FORTEPAN)</figcaption>
</figure>

<figure>
<img src="/images/19359812_6a87a8b62c2191ab0ad814ff09ce51d8_wm.jpg" alt="" />
<figcaption>Vadász Éva a Fékon blúzában. (Fotó: Jávor István / FORTEPAN)</figcaption>
</figure>

<figure>
<img src="/images/19359814_7762c243803062d9b9f1b39b5b78171a_wm.jpg" alt="" />
<figcaption>Kovács Ottília eredetileg néptáncos volt, akit Jávor István egyszerűen leszólított, és megkérte, hogy modellkedjen neki. Kovács Ottília később színésznő lett, például ő alakította az István a király című rockoperában Rékát, Koppány lányát, az énekhangja pedig Sebestyén Márta volt. És hogy miért van egy riasztó bohóc is a divatfotón? "Mert azt gondoltam, hogy a bohóccal egyénibb lehet a kép, és még most is úgy látom, hogy nem volt haszontalan gondolat" - válaszol Jávor István. (Fotó: Jávor István / FORTEPAN)</figcaption>
</figure>

<figure>
<img src="/images/19359802_5d87cfa22b1248f919bff366cb2a90c3_wm.jpg" alt="" />
<figcaption>Ahhoz sem kellett a hetvenes években engedély, hogy egy csapat modell felmásszon a Lánchíd oroszlánjának lábához. Még a forgalom sem állt le, a fotó egy Fékon kiadvány címlapjára készült. (Fotó: Jávor István / FORTEPAN)</figcaption>
</figure>

<figure>
<img src="/images/19359804_57b0987a468b67ebfc84775bb04916ad_wm.jpg" alt="" />
<figcaption>Badonyi Vali egy játszótéren mosolyog. (Fotó: Jávor István / FORTEPAN)</figcaption>
</figure>

<figure>
<img src="/images/19359808_51515da998343efbd50d050663defb73_wm.jpg" alt="" />
<figcaption>Apostol Éva a Május 1. Ruhagyár kabátjában. Lánya Nikolette Noel hollywoodi színésznő, aki egyebek mellett a Feláldozhatók 2. című Stallone-filmben szerepelt. (Fotó: Jávor István / FORTEPAN)</figcaption>
</figure>

<figure>
<img src="/images/19359810_a95d49ba79bdc03304f7877014fc7bab_wm.jpg" alt="" />
<figcaption>Pataki Ági szőrmebundája miatt a hetvenes években még nem szólaltak fel az állatvédők, ma már valószínűleg kiverné a térdközépig érő télikabát a biztosítékot. (Fotó: Jávor István / FORTEPAN)</figcaption>
</figure>

<figure>
<img src="/images/19359800_75d0107bf2e44110bc936126391ed0ea_wm.jpg" alt="" />
<figcaption>Hátul Sütő Enikő modell áll, aki csupasz hátas Fabulonos reklámfotójával lett elképesztően híres. Egy interjúban később azt mondta, hogy valójában nem volt meztelen a felsőteste, csak egy nagyon kivágott fölső volt rajta. (Fotó: Jávor István / FORTEPAN)</figcaption>
</figure>

<figure>
<img src="/images/19359806_f7e2b5882d295d64d6c94878eee3508b_wm.jpg" alt="" />
<figcaption>Pataki Ágnes a fotózás szünetében megigazítja a sminkjét, sminkes ugyanis nem volt a hetvenes évek fotózásain. (Fotó: Jávor István / FORTEPAN)</figcaption>
</figure>

<figure>
<img src="/images/19366396_e54b5edb2e9ac2599331e6870c5f6df1_wm.jpg" alt="" />
<figcaption>"Szerettem a divatfotózást, nagy közös játéknak éreztem. Élveztem, ahogy a modellek át tudtak lényegülni pusztán a ruháktól, testtartástól, még akkor is, ha tudtam, hogy a képeim nagy tömegekhez nem jutnak el " - mondja Jávor István. (Fotó: Jávor István / FORTEPAN)</figcaption>
</figure>
