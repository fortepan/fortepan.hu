---
title: "Nem sok maradt a Rákosi-korból"
date: 2015-03-17T00:00:00.000+00:00
author: Nyilas Gergely, Fortepan, Barakonyi Szabolcs
---

Jó esetben négy-ötezer kép maradhatott meg a Rákosi-korszak alatti építkezésekről abból a harminckétezerből, amely az Uvaterv pincéjében veszett oda egy zárlatos kapcsoló okozta tűz miatt. Az 1948-ban létrehozott állami tervezőcég archívumában a legnagyobb veszteség éppen ezt a korszakot érte,a tűz ugyanis épp a korai korszak képeit őrző dobozok feletti villanykapcsolótól indult. Ennek ellenére 1960-as évektől készült, több mint 70 ezer darabos állomány fele is megsemmisülhetett.

### Csúcstechnológiával felvett békemű

Az 1949-től az első másfél évtizedet 8x12-es negatívokon rögzítették az UVATERV-nél. A Linhof kamerával felvett, rendkívül részletgazdag képek az akkori csúcstechnológiát képviselték. „Míves negatívok” – mondta Tamási Miklós. A 20. század képeinek megőrzésére alakult [Fortepan](http://www.fortepan.hu/) egyik létrehozójaként jól ismerte az 1996-ra privatizált Uvaterv Zrt. fotóarchívumát. A Fortepan ugyanis épp a gyűjtemény digitalizálásán dolgozott, de még messze járt a befejezéstől. Ebből egy képsorozatot már az Index is [bemutatott](http://index.hu/nagykep/2015/02/22/kivezeto_utak/).

A korai időszak anyagai a metróépítési munkálatokról – amelyek 1950-ben indultak, de 1953-ban leálltak – nagyrészt elvesztek, ahogyan a felrobbantott hidak háború utáni helyreállítását bemutató képek nagy része is.

<figure>
<img src="/images/7963794_d155fd538d623f869417c45a5496070e_wm.jpg" alt="" />
<figcaption>2014. december. A képen a negatív-tartó dobozok feletti villanykapcsoló zárlata okozta a tüzet (Fotó: Tamási Miklós / FORTEPAN)</figcaption>
</figure>

De erre az időszakra estek a nagy vidéki útépítések, a gyorsvasút kiépítése Csepelre, a dorogi szénosztályozó létrehozása, a Népstadion. Az akkori politikai szóhasználatban békeműveknek nevezett nagyberuházásokat, amelyeket az Uvaterv tervezett, részletesen a munka fázisai szerint többször dokumentálta a cég.

Nem csak a látványos beruházásokat, hanem országszerte akár kisebb fahidak átépítését is részletesen dokumentálta a tervezéssel megbízott cég. Ezeknek a képeknek a legtöbbje nem maradt meg.

### Tűz és víz

Az 1956 utáni időszak szerencsésebb, az állomány fele megmenekülhetett, köszönhetően a Fortepan száz önkéntesének akik a tűz eloltása után mentették a menthetőt.

Nem csak a tűz, hanem az oltással járó víz is nagy veszélyt jelent a negatívokra. „Legfeljebb negyvennyolc órát lehet vízben a negatív, utána a celluloid rétegről leoldódik az emulzió és megsemmisül a kép, ezért gyorsan kellett lépni” – mesélte Tamási. Az önkéntesek hazavitték a tűz után maradt, „pernyével teli vizes masszát” a dobozokban. Otthon kádba dobták, óvatosan lefejtették a papírokat a negatívokról, és aztán szárítókötélen, lepedőn megszárították.

„A jövő héten találkozunk, akkor derül ki, hogy kinél mennyi kép menekülhetett meg.” A képmentők nem csak az aprólékos szárítgatást vállalták magukra, de a fotók otthoni digitalizálását is, miután a képek a sérülések miatt még tovább rongálódhatnak. Sokan éjszakánként szkennelnek a munkájuk mellett, és a felmerülő költségeket is mindenki saját zsebből fizeti.

### Százezerig számozva

A negatívok nem a digitális kor előtti amatőr fotósok számára megszokott tekercsekben álltak, hanem kockánként elcsomagolva, néhány darabonként borítékolva, fényképenként tussal megszámozva. Méghozzá futó számsorral, az 1950-es évek elejétől a 70-es évek végéig egytől százezerig. „Ez nagyon megkönnyíti a megmaradt képek rendszerezését” – adta meg az utómunkák egyik kritikus munkafázisát Tamási. Éppen az akkurátus csomagolásnak köszönhető, hogy a tűzet leginkább megszenvedő gyűjteményrészben is maradtak ép képek. Legfeljebb „úgy néznek ki, mintha még ötven évvel korábban készültek volna, ettől csak újabb esztétikai értéket kaptak.”

<figure>
<img src="/images/7963790_34454b4f0ae5a97263442aac89c133a9_wm.jpg" alt="" />
<figcaption>(Fotó: Tamási Miklós / FORTEPAN)</figcaption>
</figure>

A hatvanas évek képei már 6x6-os negatívokon vannak, hasonlóan precíz csomagolásban. A képméret váltása az Erzsébet híd 1962-ben indult építésével kezdődött. A tervezési munkát az Uvaterv kapta, így a cég számtalan képet készített az új formátumban a készülő, majd 1964-ben átadott hídról.

Ezeket már külön tárolták a 8x12-esektől, ezért kevésbé pusztította a tűz ezt az állományt. Ugyanígy jártak az színes fotók is. 1965-től 1985-ig készültek ilyenek is, de jóval kisebb számban, mint a munkához szükségesebb fekete-fehérek. Ebből egy-egy alkalommal csak két-három kép készült, a többi fekete-fehér volt. A 20 év csaknem ötezer színes képének java épségben maradt.

Kép pedig van bőven, hiszen az Uvaterv építette az ország csaknem összes buszállomását, számos nagy buszpályaudvart

### Közgyűjtemény lehet belőle

A 90-es években privatizált, egykor 2500 embert foglalkoztató Uvaterv képgyűjteménye is magántulajdonban volt. „Hétfőn viszont telefonáltak, hogy nem kérik vissza a kint lévő fotókat, amelyek legjobb helye egy közgyűjteményben lenne” – mondta Tamási.

A hatvanas évektől készült 70 ezer kép több mint felének elvesztése kisebb veszteség, mint amennyinek hangzik: az aprólékos archiválásnak köszönhetően ugyanis remélhető, hogy teljes egészében egyetlen nagyobb építkezés képi dokumentációja dokumentációja sem veszett el. Igaz, a teljes építési fázisokat már sosem lehet felidézni.

A teljes, százhúszezer darabos állománynak körülbelül a harmada vészelhette át a múlt heti tüzet.

<figure>
<img src="/images/7968570_caa0fd91b5839e353092ed4be44dd3f7_wm.jpg" alt="" />
<figcaption>Petőfi híd építése Buda felé nézve (Fotó: UVATERV / FORTEPAN)</figcaption>
</figure>

<figure>
<img src="/images/7963788_0826810b0296fbb60777ca93fa487ad6_wm.jpg" alt="" />
<figcaption>Rákóczi út az EMKE háztól a Rókus kórház felé nézve. Balra a Blaha Lujza téren a Nemzeti Színház (Fotó: UVATERV / FORTEPAN)</figcaption>
</figure>

<figure>
<img src="/images/7963784_dc4c1d2f8a07e0c55bbaf37e42b3037c_wm.jpg" alt="" />
<figcaption>(Fotó: UVATERV / FORTEPAN)</figcaption>
</figure>

<figure>
<img src="/images/7963786_2b39c7f6e8dfdcd1271df9e63e47f04c_wm.jpg" alt="" />
<figcaption>Blaha Lujza tér, balra a Nemzeti Színház, szemben a Budapesti Nagyáruház (Corvin) (Fotó: UVATERV / FORTEPAN)</figcaption>
</figure>

<figure>
<img src="/images/7963776_d0996693792a93bbc3999d66e5d43ff4_wm.jpg" alt="" />
<figcaption>Kossuth Lajos tér déli oldala, Metró építkezés területe. Háttérben a Parlament (Fotó: UVATERV / FORTEPAN)</figcaption>
</figure>

<figure>
<img src="/images/7963780_b65d145e40cae35a36f7dd58997b1297_wm.jpg" alt="" />
<figcaption>Dombormű a 2-es metró végállomás-épületében, a Népstadionnál (Fotó: UVATERV / FORTEPAN)</figcaption>
</figure>

<figure>
<img src="/images/7963782_c07df794c5814cdec0c9cc65434837d2_wm.jpg" alt="" />
<figcaption>Nagykörút - Rákóczi út kereszteződése, szemben az EMKE ház (Fotó: UVATERV / FORTEPAN)</figcaption>
</figure>

<figure>
<img src="/images/7963778_c2c59a46fd67d61488a195aedf3ce91a_wm.jpg" alt="" />
<figcaption>Baross tér, építkezés a Keleti pályaudvarnál (Fotó: UVATERV / FORTEPAN)</figcaption>
</figure>

<figure>
<img src="/images/7963772_89f6a7c7617c244660da78b2b0c2b305_wm.jpg" alt="" />
<figcaption>Apáczai Csere János utca a Dunakorzóról nézve. Balra a romos Vigadó, jobbra az épülő UVATERV irodaház (Fotó: UVATERV / FORTEPAN)</figcaption>
</figure>

<figure>
<img src="/images/7963774_08645e10369d24bb7084b85654ad7b2a_wm.jpg" alt="" />
<figcaption>(Fotó: UVATERV / FORTEPAN)</figcaption>
</figure>

<figure>
<img src="/images/7963770_43caa768db49fa12608b8f8126141aac_wm.jpg" alt="" />
<figcaption>Blaha Lujza tér, jobbra a Nemzeti Színház, szemben Nagykörút - Rákóczi út sarkán álló Éjjel-nappali közért épülete (Fotó: UVATERV / FORTEPAN)</figcaption>
</figure>

<figure>
<img src="/images/7963766_e34ac4ce1d5d2743a65d02e40e07c9b9_wm.jpg" alt="" />
<figcaption>Istvántelki Főműhely (Fotó: UVATERV / FORTEPAN)</figcaption>
</figure>

<figure>
<img src="/images/7963768_65d9fd2aaa48b558d6010c37b10d9314_wm.jpg" alt="" />
<figcaption>Kvassay Jenő híd (Fotó: UVATERV / FORTEPAN)</figcaption>
</figure>

A negatívmentést, szkennelést és helymeghatározást köszönjük Varga Jánosnak és Simon Gyulának!
