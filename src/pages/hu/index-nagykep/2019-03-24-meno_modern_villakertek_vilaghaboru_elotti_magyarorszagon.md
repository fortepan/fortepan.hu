---
title: "Menő modern villakertek a világháború előtti Magyarországon"
date: 2019-03-24T00:00:00.000+00:00
author: Zubreczki Dávid, Barakonyi Szabolcs (képszerkesztő)
---

A Bauhaus 100. évfordulója kapcsán nagy divatja van most a harmincas-negyvenes években épült modernista házaknak. Ám az ezekhez tartozó, hasonló stílusban kialakított kertekről szinte alig tudunk valamit. Valódi kincs kerül tehát most a Fortepan birtokába az [Ormos Imre Alapítvány](http://oia.hu/) jóvoltából: a huszadik század egyik legfontosabb magyar tájépítészének, Ormos Imrének a felvételei, melyeken családi házak, nyaralók, villák kertjei láthatók. Többségüket ő maga tervezte. A fotókról a tájkertész unokájával, Balogh Péterrel beszélgettünk, aki nagyapja örökségét viszi tovább. Nemcsak az alapítvánnyal, de tájépítészként és egyetemi oktatóként is.

Ormos Imre volt az első, aki a modernizmust becsempészte a magyar kertépítészetbe. Mestere, Rerrich Béla után már ő sem kertészként, hanem kertépítészként határozta meg magát. A századfordulón ugyanis még inkább gyűjteményes kerteket szerettek kialakítani a gazdagok, amelyekben megmutathatták, hogy hányféle különleges növényük van. Ők viszont már – hasonlóan az építészekhez – a tér formálására helyezték hangsúlyt, nem arra, hogy ritkaságokkal villogjanak. Persze ez a szakma is sokat változott az évtizedek alatt. Míg tanára leginkább építőanyagként tekintett a növényekre, Ormos már azokat helyezte a tervezés középpontjába.

<figure>
<img src="/images/26616730_74c430ebb74031c7163fff4113ae764a_wm.jpg" alt="" />
<figcaption>Jellemző volt Ormos Imrére, hogy a házak közelében feszesebb, azoktól távolodva, egyre oldottabb szerkezettel dolgozott. Hasonló kettősség volt alkotásainál, hogy épített elemei általában szigorúan szerkesztettek voltak, a növényzetet viszont jellemzően lazábbra, olykor szinte festőire tervezte. Persze ez főleg ott volt jellemző, ahol elég nagy hely jutott a tervezésre. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616766_c8ad513521e9f82e214fbbcd733ec570_wm.jpg" alt="" />
<figcaption>Mint ennél a balatonakarattyai nyaralónál, ahol nem csak tervezési stílusok, de művészeti korok is találkoznak. A medence és az egyedi tervezésű bútorok formája már a modernt idézi (ilyen stílusú ház is), a szobor és a váza még az eklektikát. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616770_defc7ecd0da1136360c40191b0389b5d_wm.jpg" alt="" />
<figcaption>A térhatárolónak telepített szőlőt alighanem a ház úrnője maga gondozza épp - haszonnövények a gazdag kertekben is helyt kaphattak. Tájépítészt a két világháború között is csak kevesen fogadtak saját kertjük megtervezésére. És persze egy ekkora kert fenntartása nem volt olcsó mulatság. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616758_21c62cd13a7d914953050010bf3c891f_wm.jpg" alt="" />
<figcaption>Főleg, ha annyi növényt telepítettek bele, mint ennek a balatoni nyaralónak a kertjébe. A fotón a kor egyik legjellegzetesebb kerti eleme, a pergola látható, amibe villanyvilágítást is szereltek. A másik tipikus korjegy az ezüstfenyő. Ez nem maradhatott ki akkoriban egy kertből sem. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616768_046761f14477596130ace4486d7e6447_wm.jpg" alt="" />
<figcaption>Sándor Károly villája a Ménesi úton, amit magának tervezett. Érdekes, hogy a modern családi házakhoz gyakran oldottabb, tájképi hangulatokat párosítottak az építészek és kertészek, itt azonban egy kifejezetten feszes, architektonikus reprezentációs előkertet látunk, ami szinte a barokk kastélyok parkjait idézi. Ennek semmi más szerepe nincs, mint hogy felvezesse az épületet. Nincs szerves kapcsolat a házzal, a a szárazon rakott mészkőfalakkal készült teraszozás elemeli a bejáratot, csak egy nyílegyenes út vezet hozzá a gyepen keresztül. Ma már ezt valószínűleg másképp oldanák meg, kanyargósan, kialakítva intimebb pihenő, vagy akár játszó területeket. Itt is megjelennek az elmaradhatatlan ezüstfenyők, amelyek pont olyan szerepet játszottak, mint később a tuják. Kicsit idegenek a koncepciótól, könnyen lehet, hogy a tulajdonos maga ültette, vagy kérte őket a kerttervbe. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616756_9f3f6c2bd93e84c19571476f0241eab1_wm.jpg" alt="" />
<figcaption>Ez már teljesen Ormos stílusa Budán. Ő ugyanis azt vallotta, hogy „az út a kertben szükséges rossz”. Olyan természetelvű kerteket szeretett tervezni, amelyek a mai kor elveinek is megfelelnek, vagyis közel állnak a természethez. Fenntartásuk nem túl költséges és munkaigényes. Itt is többnyire őshonos fajokat látunk, olyan formába rendezve, ahogy akár egy erdő szegélyét is alkothatnák. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616762_345230ce05733a0df3527593f6f1e68d_wm.jpg" alt="" />
<figcaption>Ugyanakkor tökéletesen meg vannak komponálva a terek. A padról pompás kilátás nyílik a díszmedencére, a kertre és a városra. A medence, a tipegőkövek és a terasz is ugyanolyan mészkőből készült, amely amúgy a környék természetes kőzete. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616754_1cfc08f6a069ad30fd7538505c755b71_wm.jpg" alt="" />
<figcaption>A díszmedence a másik irányból. Érdemes megfigyelni az úgynevezett vízpartimitátor növényeket. Ezek látszólag a víz szélén nőnek, de valójában nem jutnak több nedvességhez, mint a medencétől távolabb ültetettek, csak külalakjukkal megidézik valódi vízparti társaikat. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616752_5b99c70a2d469e98aa97362d91c55972_wm.jpg" alt="" />
<figcaption>Zsindely Ferenc villája a történelembe is bevonult: a zsidóüldözések idején 72 embert rejtegettek itt. Különleges historizáló házról van szó, mely azért a modern jegyeit is magán viseli. Kertjében a kőből rakott támfalak átmenet nélkül folytatódnak az épület lábazatán. Balogh Péter szerint ma már kevés tervező merné bevállalni, hogy a vágott kő egyszer csak gyepfugás rakásban folytatódjon. Abban az időben jóval kevesebb anyaggal dolgoztak a tervezők és a kivitelezők, mint ma, viszont azokat jóval mélyebben ismerték. Nem katalógusból válogatták ki a építészeti elemeket, hanem műhelyben vagy a helyszínen saját maguk készítették el azokat. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616742_778ccc116a4a6e7ce5ea4330c1c813b4_wm.jpg" alt="" />
<figcaption>Még luxusingatlanoknál sem találkozunk manapság ilyen klassz, kőből faragott tömblépcsőkkel, mint ennél a Csalán utcai villánál. Ebben a korban még automatikusan ökologikusan terveztek. Ennek az egyik oka az volt, hogy a kertépítészetben használt elemeket nem a világpiacról szerezték be: helyi anyagokat, helyi növényeket alkalmaztak, a munkához pedig helyi kőfaragókat és asztalosokat fogadtak. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616750_7cb98eaad2694a4c6a8a3b28d15f9160_wm.jpg" alt="" />
<figcaption>Az előbb bemutatott lépcső a másik irányból. Dr. Lőwy Róbert nyaralója a Csalán utcában épült fel, egy ugrásra a Pasaréti tértől. Bár ma már benn van a városban, akkoriban nem csak a nevében volt nyaraló: a telefonkönyvben is két címe volt megadva, egy városi télre, és ez nyárra. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616748_f0cc7a0270a3f839352d968eeda5eec6_wm.jpg" alt="" />
<figcaption>Az ökologikus szemlélet a tereprendezésre is jellemző volt. Ma szinte észre se vesszük, hogy mennyi földet mozgatunk meg, és szállítunk összevissza a városban. A 21. században egyetlen tételsor ez a fuvarozás, de abban az időben még elképesztően drága volt. Helyben kellett megoldani a kitermelt föld felhasználását, illetve a szükséglet kielégítését. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616744_f2eafedc424d9aec6047b4a578f745fc_wm.jpg" alt="" />
<figcaption>Bókay Árpád villájának egészen mediterrán hangulatú kertje van a Hankóczy Jenő utcában. Természetes, szárazon rakott kőfal, benne szárazságtűrő növények. Egyszerű, letisztult formáival, a kor dizájnbútoraival akár egy mai középület kertje is lehetne. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616740_2564e51be300b5df81bab7b83d59dccd_wm.jpg" alt="" />
<figcaption>Ebben a Fodor utcai kertben láthatjuk, hogy a modernizmus milyen szépen megfér az ősi technológiákkal. Az edényes növénykultúrák gyakorlatilag az ókor óta változatlanok. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616738_e37dd3501b163cd12235250f5f623aa5_wm.jpg" alt="" />
<figcaption>Egy belső kert a korai negyvenes évek Budapestjéről, de gyakorlatilag az elkövetkező évtizedekben bármikor készülhetett volna. Na persze nem Magyarországon, hanem mondjuk a hatvanas évek Bécsében. Nálunk akkoriban már nem nagyon épültek ennyire igényes belső udvarok. (Fotó: Ormos Imre / Fortepan / Ormos Imre Alapítvány)</figcaption>
</figure>

<figure>
<img src="/images/26616734_20dae737ab8617e652dc6fc777ab1aab_wm.jpg" alt="" />
<figcaption>Szerencsére egyre többen tekintik értéknek a két világháború közti modern épületeket, és igyekeznek minél többet megőrizni eredeti megjelenésükből. Jó lenne, ha nem feledkeznénk el a kor kertkultúrájáról sem. Számos tipegőkő, kiszáradt medence, támfal emlékeztet a régi tervezők munkáira. Ideje lenne megsimerni és feleleveníteni az olyan tájépítészek terveit, mint amilyen Ormos Imre volt. (Fotó: Ormos Imre / Fortepan / Ormos Imre Alapítvány)</figcaption>
</figure>
