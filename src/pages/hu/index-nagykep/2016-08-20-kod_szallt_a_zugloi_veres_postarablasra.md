---
title: "Köd szállt a zuglói véres postarablásra"
date: 2016-08-20T00:00:00.000+00:00
author: Janecskó Kata, Barakonyi Szabolcs (képszerkesztő)
---

1956-ban, két hónappal a forradalom kitörése előtt kegyetlen rablógyilkosság rázta meg Budapestet. Két nőt ölt meg a zuglói posta revolveres kifosztója, aki a zsákmánnyal együtt kámforrá vált. A gyilkos bíróság előtt soha nem felelt a tettéért. Ha tényleg Bubcsó Jóska volt, mint ahogy egy nyomozó jó okkal megsejtette, öngyilkos lett, még mielőtt igazságot lehetett volna szolgáltatni.

<figure>
<img src="/images/12399699_7e7b18e84f742000fae86df5f51e77cc_wm.jpg" alt="" />
<figcaption>Fényes nappal volt, dél körül járt az idő egy csütörtöki napon, 1956. augusztus 23-án, amikor rablótámadás érte a zuglói 142. számú postahivatalt az Erzsébet királyné út 98. szám alatt. A tettes több pisztolylövéssel meggyilkolta az 52 éves postamesternőt, Szőnyi Ilonát, és súlyosan megsebesítette a takarítónőt, Nagy Józsefnét. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399703_d81bd62319cdfefd2851665980027fe8_wm.jpg" alt="" />
<figcaption>Hogy pontosan mennyi pénz tűnt el, arról hallgatott a másnapi Népszava, de annyit azért tudni lehetett: „nagyobb összegről” van szó. Jellemző a szocialista sajtóra, hogy a „Revolveres postarablás Zuglóban” című, hárommondatos hírecske az újság utolsó oldalára, a sporthírek mellé került, közvetlenül az örömhír mellé, miszerint „nyolctantermes iskolát adtak át csütörtökön Pesterzsébeten a Gubacsi-hídfői lakótelepnél a 23. számű Állami Építőipari Vállalat dolgozói”. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399701_bc201a562b5f2223c376745393641089_wm.jpg" alt="" />
<figcaption>Még jellemzőbb, hogy a postások szaklapja, a Szocialista Posta teljesen figyelmen kívül hagyta a bűnesetet. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399697_e313b9d461af71204aee635ea316a2bd_wm.jpg" alt="" />
<figcaption>A Népszava lehozta a rendőrök szokásos segítségkérését: jelentkezzen telefonon vagy személyesen az Engels téren mindenki, aki bármit tud a rablógyilkosságról vagy a tetteséről. A bűnügy megoldásához vezető tipp azonban senkitől sem érkezett. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399719_5923dea7058af902fdb470d21a3581b9_wm.jpg" alt="" />
<figcaption>A zuglói esetet – hivatalosan – sohasem sikerült felderíteni. Valószínűleg ez az oka annak, hogy kimaradt Dvorák Ede és Rákóczi Margit '90-es évek végén megjelent Postarablók című könyvéből is. Pedig a Posta Magazin újságírója és a Postamúzeum könyvtárosa külön fejezetre való [sztorigyűjteményt](https://www.antikvarium.hu/konyv/dvorak-ede-rakoczi-margit-postarablok-136228) szedett össze az ötvenes évekből. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399731_6da705a32fb09981bb5c74e28166278b_wm.jpg" alt="" />
<figcaption>Ott voltak például a Kristály testvérek, Tibor, János és István, akik az arcuk elé kötött tarka kendővel és pisztollyal három postát is kiraboltak vagy legalábbis megpróbáltak kirabolni az ötvenes évek elején. Ők a zuglói rablógyilkossal ellentétben nem öltek embert, összességében inkább voltak pancserek, mint hidegvérű bűnözök. 1953. november 10-én, Tápiószecsőn még sikerrel jártak, onnan 15 ezer forintnyi zsákmánnyal léptek meg. De a második alkalommal, a budapesti Vadaskerti út 10. alatti postán már megfutamította őket a segítségért kiáltozó postavezető, harmadjára pedig a XIII. kerületi Gyöngyösi úton a postán őrzött 60 ezer forintból mindössze 41-et kaparintottak meg, miután a dolgozó szembeszállt velük. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399725_70990f7dc9ae6e52ef8d2303f66eaaca_wm.jpg" alt="" />
<figcaption>Még sikerült elmenekülniük, de szemtanúk látták, merre tartanak, és hamarosan el is fogták őket a rendőrök Újpesten. A házkutatásnál előkerült egy Gyakorlati nyomozástan című szakkönyv, állítólag ez alapján tervezték meg a rablásokat. Ehhez képest azzal a nem túl ravasz alibivel álltak elő, hogy hármasban kártyáztak. Később beismertek mindent. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399713_0006c5d99660069b18eda71f9bd33589_wm.jpg" alt="" />
<figcaption>Hetekkel voltunk csak az '56-os forradalom előtt, amikor a padlóhoz erősített ládával együtt vitték el a pénzt a nagykarácsonyi postáról. A Postarablókban leírt eset éjszaka történt: a tettesek teljes sötétségben dolgoztak, a rablás előtt valahogy az egész faluban sikerült lekapcsolniuk a villanyt. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399709_4ecd61a1320e9f16a9209e1ad4c28f6e_wm.jpg" alt="" />
<figcaption>A zuglóihoz hasonló kegyetlen támadást hajtottak végre 1954. február 8-án a debreceni 7-es postánál. A két rabló fejbe lőtte Szibilla Jolánt, a járatkísérő postásnőt, akit a lövés mindkét szemére megvakított. A tettesek kétzsáknyi pénzzel elmenekültek. A Postarablók szerint innentől kezdve a nyomozók arra vártak, hogy elkezdődjék a költekezés. A gyanú akkor terelődött Petrohai Gáborra meg a testvéreire, amikor az egyszerű piaci kocsihúzó fogta magát, és két disznót vásárolt. Átkutatták a házát. Találtak 37 ezer forintot még mindig az eredeti postai csomagolásban, és megannyi frissen vásárolt holmit, köztük hat télikabátot és három aranyórát. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399721_88fdd71cb34c1221937627863893e585_wm.jpg" alt="" />
<figcaption>A gyanús pénzszórás vezette nyomra, Bubcsó Jóska nyomára azt a rendőrt is, aki eredetileg egy postakocsirablás elkövetőjét kergette, de később szöget ütött a fejébe: talán nemcsak a postakocsis ügyet kell Jóska számlájára írni, hanem a zuglói talányra is ő a válasz. Ez a nyomozó Rajačič György, aki nyugalmazott alezredesként néhány éve elmesélte a legérdekesebb ügyeit Juhász Júliának, és így megszületett [A tetthely beszél](https://A%20gyan%C3%BAs%20p%C3%A9nzsz%C3%B3r%C3%A1s%20vezette%20nyomra,%20Bubcs%C3%B3%20J%C3%B3ska%20nyom%C3%A1ra%20azt%20a%20rend%C5%91rt%20is,%20aki%20eredetileg%20egy%20postakocsirabl%C3%A1s%20elk%C3%B6vet%C5%91j%C3%A9t%20kergette,%20de%20k%C3%A9s%C5%91bb%20sz%C3%B6get%20%C3%BCt%C3%B6tt%20a%20fej%C3%A9be:%20tal%C3%A1n%20nemcsak%20a%20postakocsis%20%C3%BCgyet%20kell%20J%C3%B3ska%20sz%C3%A1ml%C3%A1j%C3%A1ra%20%C3%ADrni,%20hanem%20a%20zugl%C3%B3i%20tal%C3%A1nyra%20is%20%C5%91%20a%20v%C3%A1lasz.%20Ez%20a%20nyomoz%C3%B3%20Raja%C4%8Di%C4%8D%20Gy%C3%B6rgy,%20aki%20nyugalmazott%20alezredesk%C3%A9nt%20n%C3%A9h%C3%A1ny%20%C3%A9ve%20elmes%C3%A9lte%20a%20leg%C3%A9rdekesebb%20%C3%BCgyeit%20Juh%C3%A1sz%20J%C3%BAli%C3%A1nak,%20%C3%A9s%20%C3%ADgy%20megsz%C3%BCletett%20A%20tetthely%20besz%C3%A9l%20c%C3%ADm%C5%B1%20k%C3%B6nyv%202009-ben.)című könyv 2009-ben. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399723_f251d7006bf7d9891c46461b20c1bd57_wm.jpg" alt="" />
<figcaption>És hogy mivel keltett gyanút Jóska? „Ez a Bubcsó József nevű bútorszállító munkás – megnéztem a dátumot – nem sokkal a postazsák elzabrálása után egy mocskos, meszes talicskában tolatta magát valami szakadt fazonnal. Közben teleszórta a járdát meg az úttestet tízforintosokkal, és pálinkától fűtött hangon egyfolytában azt kiabálta: – Én nagyon szeretem a Gyöngyvirágot!” – emlékezett vissza a könyvben a nyomozó. Bubcsó Jóskát, akiről az a hír járta, hogy a kerékpárjával fellépett a cirkuszban is, a keresésére induló nyomozók egy kocsmában találták meg. Rajačič György szerint látszatra „jellegtelen külsejű, lassú mozgású, handabandázó, tipikus kocsmatöltelék” volt. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399733_2c3ce69642e0cbd31f6750c17b40c92e_wm.jpg" alt="" />
<figcaption>A zuglói postahivatalban a fiókvezető asszony azonnal meghalt, a takarítónőt még bevitték a kórházba. A nyomozó visszaemlékezése szerint rendőrt ültettek az ágya mellé abban reménykedve, hogy ha magához tér, mond valami fontosat a gyilkosról. Nagy Józsefné egy rövid időre valóban felébredt, de meghalt, mielőtt még bármit mondani tudott volna. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/12399711_9d977311d6b4b2a4e6d4aada2a50b36c_wm.jpg" alt="" />
<figcaption>Miután bevitték a fogdára, Jóska többféleképpen is megpróbálkozott az öngyilkossággal. Azt mondogatta, fölötte nem dönthet földi igazságszolgáltatás. Az őrök figyeltek rá, ahogy tudtak, a szóba jöhető eszközöktől megfosztották, de a fogoly így is talált végül módot az öngyilkosságra. Erőből a falba verte a fejét. A nyugalmazott nyomozó sosem hitte, hogy pusztán a postakocsirablás miatt kinéző 8-10 év börtön miatt végzett magával. Ahogy A tetthely beszél-ben mondta: „Nem. Másra gondoltam. 1951-től 1956-ig minden évben történt egy rablógyilkosság – köztük a zuglói is –, és ezek gyorsasága, pontos tervezése Bubcsó Jóska bravúrjaira emlékeztetett.” (Fotó: Budapest Főváros Levéltára / FORTEPAN)</figcaption>
</figure>
