---
title: "Külvárosi anarchia"
date: 2017-06-11T00:00:00.000+00:00
author: Pándi Balázs, Barakonyi Szabolcs (képszerkesztő)
---

Manapság, amikor az emberek a Blaha–Nyugati–Deák háromszögből nehezen mozdulnak ki, és tetszőleges programok közül választhatnak a sörös cégek által teleszemetelt szórakozóhelyeken, nehéz elképzelni, hogy a szórakozás egykoron a puritán belsejű művelődési házak naftalinszagú falai között zajlott. Ezek az intézmények a szocializmus kulturális bástyái voltak, ahol kontrollált körülmények között, a Belügyminisztérium által erősen megszűrt tartalmú szellemi táplálékhoz juthatott a dolgozó nép. A házakat jellemzően a névadó gyárak üzemeltették, így sokszor a vállalati bevételektől függött a költségvetésük, és a hézagokat olykor olyan programokkal kellett pótolni, amelyek biztosan betömték a büdzsében tátongó lyukakat. Ennek egyik módja az volt, hogy olyan zenekarokkal állapodtak meg, amelyek bizonyos kedvezményekért cserébe kizárólagosságot adtak az intézménynek, illetve beengedtek olyan eseményeket, amelyek üzenetével nem feltétlenül volt tisztában az üzemeltető, viszont tetemes bevételt hoztak.

A hazai punkélet egyik epicentruma, a XVI. kerületi Ikarus Művelődési Ház 1954-ben épült, hogy – többek között moziként és koncerthelyszínként – szórakozási lehetőséget biztosítson a szemközti gyár dolgozóinak. Építészetileg nem nagy bravúr, külsejét tekintve egy átlagos gyárra hajazó háromszintes épület, viszont belsőépítészeti érdekesség, hogy a punkok bakancsai és epés hányásai, valamint a kiszivárgó hígító cseppjei a Budavári Palotából hozott márványlapokat koptatták, ami a politikai paradigmaváltást óhajtotta leheletfinoman jelezni.

Az Ikarusban gyakorlatilag minden létező magyar zenekar megfordult a nyolcvanas években. Rendszeresen fellépett az Európa Kiadó, a Hobo Blues Band, az LGT, az Omega, az A. E. Bizottság, a Sziámi és többek között a Beatrice is, amely talán a legnagyobb hatással volt a 80-as évek elején ébredező punkmozgalomra. Ezzel egy időben nagy változást hozott, amikor a Kontroll Csoport lett az intézmény házi zenekara, és innentől csak úgy hömpölyögtek az emberek a Margit utcába. A művelődési ház a rendszerváltás után erős lejtmenetbe került, és a 2000-es évek elején bezárt. Nemrég a legendás épület eladásáról jöttek hírek, majd kiderült, hogy egy befektető megvette, és felújítás után újra kulturális térként, valamint irodaházként akarja üzemeltetni.

Urbán Tamás fotói az épület hőskorában készültek, és a pezsgő punkszintér legaktívabb zenekarait és a punk külsőségeit halálosan komolyan vevő közönséget mutatják be.

<figure>
<img src="/images/17030436_5a77eacf9c8381a29b5a56fa84c3efef_wm.jpg" alt="" />
<figcaption>Az Invázió egy teljes számmisztikai csoda, ugyanis az 1981-ben alakult zenekar legaktívabb időszakát 1982-ben élte, és Invázió '84 néven is működött, noha a rendelkezésre álló információk szerint 1983-ban feloszlott. A Kiss Ferenc, Sal István, Németh Gábor, Magyar Péter felállású zenekar talán legnagyobb slágere a John Lennon hülye, valamint a Discharge posztapokaliptikus hangulatát leképező Segíts Nekem volt. (Fotó: Urbán Tamás / FORTEPAN)</figcaption>
</figure>

<figure>
<img src="/images/17030442_151c569a962c3e48c19b90a6838163eb_wm.jpg" alt="" />
<figcaption>A Kretens 1981-ben alakult, és a Ruhaipari Szakközépiskola tornatermében adta első koncertjét. Az állambiztonság őket sem kímélte. Volt, hogy megtagadták a kiutazásukat, és az énekes Hemü rendőrségi figyelmeztetést, míg a dobos Max megrovást kapott nagy nyilvánosság előtt elkövetett államellenes izgatás miatt. Mindeközben folyamatos megfigyelés alatt tartották őket. A zenekar kisebb szünetekkel a mai napig aktív, az állambiztonság két kedvence, Hemü és Max változatlanul a zenekar tagja. (Fotó: Urbán Tamás / FORTEPAN)</figcaption>
</figure>

<figure>
<img src="/images/17030444_2f150a0a4cca1a1f444835b700138c06_wm.jpg" alt="" />
<figcaption>A Kilián János, Rónaszéki Endre, Ványi Tamás felállású Modells mintapéldánya volt a magyar szocializmus kilátástalanságát sajátosan kesernyés hangulatú zenébe átültető punkzenekaroknak. A Nem én voltam a korszak egyik legfontosabb dala, amit a Norms dolgozott fel a mostani generáció zenekarait tömörítő Orbán Népe című lemezen. (Fotó: Urbán Tamás / FORTEPAN)</figcaption>
</figure>

<figure>
<img src="/images/17030440_1026ee8b1e0fcc419751318be4fff53a_wm.jpg" alt="" />
<figcaption>A mai napig parázs vita tárgya, hogy a kommunizmus ellen lázadó punknak szélsőjobbos attitűdöt kell-e megtestesítenie, vagy sem. Ványi Tamás esetében nem nehéz kikövetkeztetni, hogy melyik táborba tartozik, hiszen a Modellsen kívül a Mos-Oi, a Független Adó, a Magozott Cseresznye és az Oi-kor tagja is volt, egyértelműen eloszlatva a kételyeket, melyek szerint a szíve gyengébb pillanataiban akár a baloldal felé is húzna. (Fotó: Urbán Tamás / FORTEPAN)</figcaption>
</figure>

<figure>
<img src="/images/17030446_928531ca86fe30a40d7cd7a3e1929745_wm.jpg" alt="" />
<figcaption>Kilián János a Modells mellett az Art Deco, a Retrograd Zörejek és a Bp. Service zenekarokban játszott, valamint a Fekete Lyuk rezidens dj-je volt. Kollégánk, Tenczer Gábor korábban így emlékezett meg a fiatalon elhunyt zenészről: „Először megijedtem. Az egész helyiségben két pont világított, a lámpa a két kazettás decknél, meg fölötte a nagy feketeségben egy fehér arc. Úgy nézett ki, mint a megtestesült végzet. Aztán összehaverkodtunk, és kiderült, hogy nem ő az.” (Fotó: Urbán Tamás / FORTEPAN)</figcaption>
</figure>

<figure>
<img src="/images/17030434_18bb00e3f437eed235d245b3a1df8353_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/17030430_d676280069578ca48d5e24774aabed27_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/17030426_f4bf83410738020fe0090b9d799c942c_wm.jpg" alt="" />
<figcaption>A Rupaszov Tamás által vezetett Trottel korai felállásának, a Der Trottelnek az énekese Kántor Gábor volt, akiről sok mindent nem lehet tudni azon kívül, hogy jelenleg francia nyelvtanárként aktív. A Rottens nyomain alakult Der Trottelben rajta kívül Petrovics Zoltán is szórta az igét szintén frontemberként. (Fotó: Urbán Tamás / FORTEPAN)</figcaption>
</figure>

<figure>
<img src="/images/17030428_3363d4d50e61efe0b1fd567ecfcd8abb_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/17030424_b55ec32dbbc4b59330180b3f6bfe4086_wm.jpg" alt="" />
<figcaption>A leopárdmintás ruha a Sex Pistols menedzsereként működő Malcolm McLaren Sex nevű boltjából terjedt el, ahonnan többek között a BDSM-pápa John Sutcliffe is útnak indította fétisruháit. Ruháinak cipzárokkal telerakott darabjai szintén beszivárogtak később a punkok ruhásszekrényébe. (Fotó: Urbán Tamás / FORTEPAN)</figcaption>
</figure>

<figure>
<img src="/images/17030438_9c1475e5a8ebe66f601e4af88d1d5996_wm.jpg" alt="" />
<figcaption>Mint már említettük, vannak, akik a szélsőjobboldalhoz kötik a punkot. A Trottel zenekar élén zenélő Rupaszov Tamás (a képen jobbról a második) ugyanakkor évtizedek óta a másik oldalt képviseli. Ő és társai hozták be a Crass-féle, kvázi liberálisabb és baloldali politikai nézeteket, amikor a nyugati turnékról hazatérve kifújták a foglalt házakban és autonóm helyeken vett mély levegőket. A kilencvenes évek elején volt olyan, hogy a Trottel majd nyolc hónapot volt úton. Rupaszov idén a szamizdat kiadóként induló, majd hivatalos kiadóvá váló Trottel Records születésnapjára háromrészes sorozatot adott ki, melynek első két része már be is szerezhető. Vele készült életútinterjúnkat [itt](http://index.hu/kultur/zene/2017/03/06/interju_trottel_rupaszov_tamas_punk_marina_revue/) olvashatja. (Fotó: Urbán Tamás / FORTEPAN)</figcaption>
</figure>

<figure>
<img src="/images/17030432_c3cf48675c01af28250edc8dad470b58_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>
