---
title: "Néma utcák, vágányok, neonvilágításban"
date: 2017-02-11T00:00:00.000+00:00
author: Nagy Attila Károly
cover_image: /images/14644942_f24ca8a0c54523b3a7a5b0f60083e5a1_wm.jpg
---

Szinte kiapadhatatan forrása a kádári Magyarországot leíró képeknek [Bauer Sándor](http://index.hu/fortepan/2016/03/28/aki_jo_kavera_vagyik_megpihenhet_a_kubai_presszoban/) húszezer negatívból álló hagyatéka. A magyar Távirati iroda, az Esti Hírlap, majd a Vendéglátás magazin negyven évig aktív fotóriportere javarészt a kereskedelmi és vendéglátóipari szektor ábrázolásán dolgozott, színes és fekete-fehér képekből álló munkássága a puha diktatúra fényesre pucolt mindennapjait mutatja meg, ahogy azt a központi propagandacélok megkövetelték.

A Fortepanon órákig böngészhető megunhatatlan Bauer-életmű egyik kissé esetleges, de mindenképp káprázatos szelete az ötvenes, hatvanas, hetvenes évek Budapestjének utcaképe. Csakúgy mint más világvárosok, a magyar főváros is tobzódott a neonreklámokban a II. világháború előtti évtizedekben, és érdekes módon ebben a szocializmus építése sem okozott visszaesést. A huszadik század második felében, egészen a rendszerváltásig voltak a budapesti utcakép meghatározó vizuális elemei a villódzó nemesgázoktól fénylő, hajlított csöves hirdetések. A poltikai-gazdasági rendszer, a tervgazdálkodás, a hiánygazdaság, a folyamatos propaganda jellegéből adódóan a neonreklámok gyakran nem igazi, kapitalista értelemben vett reklámok voltak, mivel nem termékeket, szolgáltatásokat reklámoztak fogyasztásra ösztönözve, hanem állami cégek, kis- és nagyvállalatok nevét hirdették, és úgy általában a szocialista életmódot, ideológiát vonták fénylő derengésbe az este leszálltával. Ezek mellett a boltok, vendéglátóipari egységek, éttermek, presszók, bisztrók, cukrászdák is élhettek a lehetőséggel, hogy az állami neonreklámgyártó cégtől (aminek a Szövetség utcában volt a székhelye) neonreklámot rendeljenek, ennek köszönhető, hogy a nyolcvanas évekre több tízezer neonreklám világított éjszakánként Budapesten.

És csakúgy mint a korszak plakátművészete, alkalmazott grafikája, a [neonreklámok világa](http://index.hu/belfold/budapest/2009/07/19/egyre_kevesebb_regi_neon_menekul_meg_a_pusztulastol/) is rendkívül kifinomult volt, a hirdetések tipográfiája, dizájnja vetekedett a szabad nyugati világban látottakéval (jó, mondjuk Las Vegas retinazsibbasztó tobzódásával nem érdemes összevetni), [eltűnésükkel](http://index.hu/belfold/budapest/2009/08/29/megtizedelte_a_neonreklamokat_a_rendszervaltas/) kevesebb lett Budapest. Az alábbi Bauer-válogatás ebbe a letűnt korba enged bepillantást, csupa olyan neonreklámot felvillantva, amik mára teljesen eltűntek a főváros utcáiról.

<figure>
<img src="/images/14637662_f493dca786a05778b01a40d79c35d0af_wm.jpg" alt="" />
<figcaption>Az Elegant Május 1 Ruhagyár épülete a Nagyvárad tér közelében, az Elnök utca, és Mező Imre (ma: Orczy) út határolta telken. A lakossági konfekció 1994-ben felszámolt fellegvárát pazar neon díszítette. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637614_e72670b35fa2215db46f56e573230888_wm.jpg" alt="" />
<figcaption>Egyszerű, de rendkívül játékos vonalú neoncégérrel büszkélkedhetett az Árok Étterem (Budapest XIV. Nagy Lajos király útja - Gyarmat utca sarok) (Fotó: Bauer Sándor / FORTEPAN)</figcaption>
</figure>

<figure>
<img src="/images/14637650_5a06907681722096306818e8140a1bc2_wm.jpg" alt="" />
<figcaption>Józsefvárosi Revü Night Club a Kis Salétrom utca elején. Ma postafiók van a helyén. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637654_a58a55370a6d47212a7af3b1cc856f56_wm.jpg" alt="" />
<figcaption>A Budapest Táncpalota Nagymező utcai portálja az Operett Színház mellett, a hatvanas évek elején. Ma: Moulin Rouge. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637648_500d522ecc5d378b6ab4953486a6e9e8_wm.jpg" alt="" />
<figcaption>Kisfórum Espresso, V. kerület, Kossuth Lajos utca, Szép utca sarok. Ma már az épület sem áll. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637646_c22e38ec34b05c7ad02e9d7b0d88ade7_wm.jpg" alt="" />
<figcaption>Tejivó és Közért. Ne csak a neonokra, de figyeljünk oda a lambériára és a kétszintes, hajlítottcsővázas asztalokra. (Pavilon a Városligetben, a Budapesti Nemzetközi Vásár területén.) (Fotó: Bauer Sándor / FORTEPAN)</figcaption>
</figure>

<figure>
<img src="/images/14637644_9f97ca18577b9223c238229990f6c4a0_wm.jpg" alt="" />
<figcaption>A Rákóczi úti Mackó Büfé és Espresso esti fényben. Ma jellegtelen diszkontbolt ásítozik a helyén. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637642_12fdba750ff8d061aba7ad8f1cdff579_wm.jpg" alt="" />
<figcaption>Espresso, vitamindús italok, turmixok, cukrászsütemények. A neonreklámok gyakran öltöttek folyóírásos formát, az üvegcső hajlíthatósága ezt lehetővé is tette. (Pavilon a Városligetben, a Budapesti Nemzetközi Vásár területén.) (Fotó: Bauer Sándor / FORTEPAN)</figcaption>
</figure>

<figure>
<img src="/images/14637628_28286d2f307c0612e3f9b51b483635ba_wm.jpg" alt="" />
<figcaption>Az Abbázia Étterem portálja a November 7. téren (ma: Oktogon). Az épület tetején megfigyelhető a kétezres évek közepén leszerelt Telitalálat! neon. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637632_578c3ca8a14eda583d026a594d878e1a_wm.jpg" alt="" />
<figcaption>A Duna Szálloda (Budapest V., Apáczai Csere János utca 4.) előtt parkoló autóknak elég jól állt a neonfény. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637630_d96946b958117e36b49502e3111b27ca_wm.jpg" alt="" />
<figcaption>Úttörő és Ifjúsági Állami Áruház, Budapest, Kossuth Lajos utca 9. 2006-ban lebontották, helyén ma szálloda áll. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637626_1f064b913d515f8309aaa681d42cf2aa_wm.jpg" alt="" />
<figcaption>A csodálatos fények a Mártírok útján (Margit körút) a Margit híd budai hídfőjénél. A Csemege ABC ma CBA. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637624_7751a033496470844f577be609550402_wm.jpg" alt="" />
<figcaption>Orion és AB Biztosító fényreklámok a Margit híd budai hídfőjénél. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637622_ad0aabca3c1035c903c3d0e67757d117_wm.jpg" alt="" />
<figcaption>Nyugati (Marx) tér 6. Imbisz büfé a Szent István körút és a Lenin körút találkozásánál. Jelenleg olasz étterem. Mellette a Mosoly Albuma gyermekfényképész fotóstúdiót 2016-ban zárták be. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637652_0944734a37064097888035417a0e0e14_wm.jpg" alt="" />
<figcaption>Gyönyörű autók fürdőznek a Kis Royal étterem éjszakai fényében (XII. Márvány utca). A sorban harmadik Volkswagen Karmann-Ghia sportkocsi külön figyelmet érdemel, de előtte a Simca Vedette, és a Mercedes Ponton is csodaszépek. Kissé hátrébb egy Volkswagen bogár, mögötte még egy Ponton parkol. (Fotó: Bauer Sándor / FORTEPAN)</figcaption>
</figure>

<figure>
<img src="/images/14637618_47ffa82020b82a2f73d17609ed86aa07_wm.jpg" alt="" />
<figcaption>Mit nem adnánk ma egy minőségi vajassüteményeket áruló boltért! És azért is, ha ilyenek lennének az üzletek feliratai napjainkban is. (Budapest VI. Lenin körút 78.ma: Teréz körút 20., török étterem) (Fotó: Bauer Sándor / FORTEPAN)</figcaption>
</figure>

Cover kép: Budapest VIII. József körút 31/b, Rózsa eszpresszó, cukrászda
