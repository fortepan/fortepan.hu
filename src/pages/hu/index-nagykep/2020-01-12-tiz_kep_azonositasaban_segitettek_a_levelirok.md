---
title: "Tíz kép azonosításában segítettek az Index olvasói"
date: 2020-01-12T00:00:00.000+00:00
author: Fortepan
---

A múlt héten a Fortepan 12 bosszantóan ismeretlen kép megfejtéséhez [kérte az Index-olvasók segítségét.](https://index.hu/fortepan/2020/01/04/a_fortepan_sew_tudja_hol_keszultek_ezek_a_kepek/) Több mint ötszáz email jött, és majdnem az összes kép titkát sikerült megfejteni. Csupán két képhez nem érkezett értékelhető megfejtés. A kerékcserélő matrózokról annyit tudtunk meg, hogy valószínűleg nem kereket cserélnek, hanem vasúti váltót állítanak. A pólyás újszülöttről pedig nem derült ki semmi, azon kívül hogy egy újszülött pólyában. Ketten-hárman a János-hegyi kilátót próbálták belelátni a képbe, ami sajnos nem stimmel. De nézzük a megfejtett képeket!

<figure>
<img src="/images/31123657_371d4b4bbf6b5ccc5b1f26fa26f0b7e5_wm.jpg" alt="" />
<figcaption>(FORTEPAN - Magyar Rendőr) (Fotó: )</figcaption>
</figure>

Erről a képről külön cikket lehetne írni. Egy mondatban úgy összegezhetnénk a több, mint száz, e fotóhoz érkezett levelet, hogy „mindannyiunk emlékeiben él egy kerítés”. Erre a legjobb példa az alábbi összefoglalóban olvasható:

„A bicikliző ember + beton kerités képre lenne egy ötletem. Az 51-es bevezető út Haraszti úti részén van egy hasonló szakasz. Ha arra autózunk akkor pontosan úgy látjuk a keritést, mint a képen. Egy hosszú betonfal, ami mögül nem látszik ki, hogy mit takar. Persze a fal tipusa nem ugyanaz és az út sem macskakő, illetve a járda sem stimmel. Mindennel együtt elképzelhetőnek érzem, főleg ha belevesszük, hogy ennyi idő alatt rengeteg minden történt”

Ennél konkrétabb hasonlóságokat is sokan megfogalmaztak. Íme néhány, biztosnak mondható felismerés:

- Szerintem ez a martfűi cipőgyár kerítése lehet. Egy korabeli városi legenda szerint olyan hosszú kerítése volt a cipőgyárnak, hogy egy festőbrigád folyamatosan dolgozott a jelszavak újrafestésén...

- Az első képre lenne egy tippem: az Újpesti Pamutgyár kerítése. Többször átfestették, az oszlopok mindig pirosak voltak, mindenféle munkásmozgalmi feliratok voltak rajta.

- Az első kép valószínű, hogy a szegedi SZEAC (ma elhanyagolt SZEOL) pálya kerítése.

- Nagyon elképzelhető, hogy a helyszín Dunaújváros, Vasmű út; annak is az a szakasza amelyik a város lakott részét köti össze a Vasművel. Ha ez igaz, a téglafal mögött a város fő sporttelepe van. Az út másik oldalán pedig (ami nem látszik a képen) a Kiserdő.

-Szeged, Tavasz utca, a volt Szegedi Dózsa focipálya kerítése. Még most is ilyen, természetesen felirat nélkül.

-A kerítés mögött egy foci pálya van, a külső Csömöri úton.

-Az első kép véleményem szerint Dunakeszin készült, a 2 es fő úton. Ez a fal jelenleg is megvan, ha Vác felé megyünk jobb kéz irányban. A vörös betűk a mai napig kivehetőek. Jelenleg a vonatépítő üzem működik a területen.

-A képen az Üllői út kispesti szakasza látható, a lajosmizsei sorompó felől fotózva. A háttérben látható vezetéktartók ma is megvannak.

-Kőbánya Bihari út. Egy-két betű még ma is látható.

-Szerintem a kerítés az ESMTK pályát rejtheti és Pesterzsébeten, az Ady Endre utcában készülhetett. A képen látható egy villamos felsővezeték tartó oszlop is és itt 1952-ben már járt is villamos.

-Mintha gyerekkoromban láttam volna ezt a kerítést Miskolcon. Azt hiszem az LKM (?) kerítése volt.

-Nekem erről a képről a Jászberényi út hosszú kerítése ugrott be.

-Az elsö kép szerintem a Dioszegi Sámuel utcáról készült az Orczy kert mellett. Ez a szakasz a mai napig macskaköves és a kerités nagy része is meg van még.

-Ez Újpesten, a régi Fóti úton a MOL kút és a Haverom kifőzdéje közötti kerítés.

Ebből a megfejtéstípusból a legklasszabb így hangzik: A kerékpáros kép Szolnok lehet, mert csak ott nem szokták a biciklisek fogni a kormányt. Talán a Kőrösi út.

A levelekkel egyidőben a Fortepan Fórumán is jópáran (újra) nekiugrottak a megfejtésnek. És születtek is részeredmények. Például – egy korabeli újságból -, egy olvasónk megfejtette a kerítés szövegét! Igy hangzik: Éljen Sztálin, a világ dolgozóinak bölcs tanítója, a békeharc lángeszű vezére, a magyar nép igaz barátja! A jelmondatot az 1950. május elsejei felvonulásra festhették fel a betonkerítésre.

Majd pénteken késő estére sikerült egy korabeli képet is találni a kerítésről (igaz, nem pontosan erről a szakaszról, de egyértelműen erről a helyszínről). [Íme!](http://forum.index.hu/Article/viewArticle?a=153514439&t=9204653)

Így tehát most, 2020. január 11-én este fél kilenckor a legnagyobb biztonsággal annyit írhatunk:

A fotó Budapesten, a Váci úton, a Ganz Hajógyár környékén készült. Köszönet mindenkinek, Martfűtől Szegedig!

<figure>
<img src="/images/31024743_d7de801f15508ce19652d88fddc96053_wm.jpg" alt="" />
<figcaption>Nagy Gyula 1956-os fotóját egyértelműen sikerült azonosítani. A helyszín Budapest V. Bécsi utca 8. Kallina Mór 1884-ben épült bérháza ma nagyon leromlott állapotban áll, reméljük nem az épület kivéreztetése és lebontása a cél. 1956-ban a Finommechanikai Vállalat műszerészei dolgoztak itt, irodagépeket javítottak. Valószínűleg ezért került a homlokzat tetejére a jókora ötágú csillag, amit a forradalom bukása után nem állítottak vissza. (Fotó: Nagy Gyula / FORTEPAN)</figcaption>
</figure>

<figure>
<img src="/images/31024739_c9051244296d3c890fdffdc2b5b85244_wm.jpg" alt="" />
<figcaption>A fotó helyszínét nem sikerült azonosítani. Utólag bevallhatjuk, hogy ebben nem is igen bíztunk. Egyedül a jellegzetes súgólyukra építhettünk, hátha beugrik valakinek egy ismerős művház, vagy kultúrotthon. De nem ugrott be. Viszont két levélírótól is érkezett egy jópofa megfejtés a tárgyakra: alighanem a jelmezverseny győztesei nyereményeiket tartják a kezükben. A középső páros egy mérleget nyert, a kalóz (flamencotáncos?) és a háremhölgy egy-egy lábaskészletet illetve húsdarálót. (Fotó: FORTEPAN)</figcaption>
</figure>

<figure>
<img src="/images/31024747_79134330c967da83309674fbe31ad9c8_wm.jpg" alt="" />
<figcaption>Ehhez a fotóhoz több mint száz megfejtés érkezett. Úgy tűnik olvasóink jelentős része vagy hódmezővásárhelyi kötődésű, vagy ezt a képet érezte a legidegesítőbbnek és gyorsan megfejtette. A helyszín a Bethlen Gábor Református Gimnázium könyvtára. Több csatolt képből kiderült, hogy a mellszobor ma az aulában van, a kapcsolótáblát pedig felújították. Többen is nagy szeretettel írtak a fotón Király István mellett ülő Földesi Ferencről is, aki az iskola akkori igazgatója volt. (Fotó: Király Júlia / FORTEPAN)</figcaption>
</figure>

<figure>
<img src="/images/31024741_6a01b3b4fb29e32778df23230223cedb_wm.jpg" alt="" />
<figcaption>Ez sem tűnt könnyű képnek, hiába a több százezer magyar horgász. Összesen három email érkezett, de a jó hír, hogy ezek közül az egyik telibe találta a helyszínt. Ezek szerint Verpeléten, a Kígyós-patak felduzzasztásával kialakított halastónál járunk. Sajnos fotónk még nincs a tó mai állapotáról, így nem tudjuk megmondani, hogy a faházikó túlélte-e a rendszerváltást. Bizakodjunk. (Fotó: Magyar Rendőr / FORTEPAN)</figcaption>
</figure>

<figure>
<img src="/images/31024735_e09c8d00db811ca96c2f4e2593b54c16_wm.jpg" alt="" />
<figcaption>Meglepő, de ehhez a képhez csak egyetlen levél érkezett. A levélíró szerint a monori vasútállomásnál járunk. „A buszforduló azóta is megvan, a Kiárusítás bódé szerintem már nincs” – írta Ő. Sajnos Monoron a tér kialakítása és a környező házak is jelentősen eltérnek, a vasútállomás régi felvételeken sem hasonlít a fortepanos képre. Igy tehát a fotó megfejtése továbbra sem mondható biztosnak. (Fotó: Péterffy István / FORTEPAN)</figcaption>
</figure>

<figure>
<img src="/images/31024749_ca08c249453dfe5422bfd72a4a9feda2_wm.jpg" alt="" />
<figcaption>Ezt a képet tökéletes bizonyítékkal együtt sikerült megfejteni, mint azt két napja a Mindeközben rovatban [meg is írtuk](https://index.hu/mindekozben/poszt/2020/01/10/beazonositotta_olvasonk_az_34_eves_fortepan_kepet/). A helyszín tehát Tata, az MN 11. Harckocsi Hadosztály laktanyája (ma MH 25. Klapka György Lövészdandár. A fotó szintén több mint száz találatot hozott. A legtöbben Tatára gyanakodtak, de hosszan versenyben volt még a Budapest XI. Karinthy Frigyes úti Fiókkönyvtár és a székesfehérvári SZTK várója is. (Utóbbiaknál nehezebb lett volna magyarázatot találni a kiskatonákra.) A legmeghatóbb levelet egy fiatalembertől kaptuk, aki az akkor Tatán dolgozó – civil ruhában látható - katonatiszt édesapját azonosította a fotón. (Fotó: Erdei Katalin / FORTEPAN)</figcaption>
</figure>

<figure>
<img src="/images/31024751_d09dfcdb085230d6850013d6c912c241_wm.jpg" alt="" />
<figcaption>Ennél a képnél utólag az tűnik viccesnek, hogy épp egy régi Fortepan fotóval lehetett egyértelműen [bizonyítani a helyszínt](http://www.fortepan.hu/?search=136356). Pannonhalmán járunk, a fényképen a Bencés Főapátság udvara, háttérben Szent Asztrik szobrának talapzata. Hogy mit kerestek a diáklányok (több levélírónk szerint ráadásul a ruhájuk alapján evangélikusok!) a bencéseknél, nem tudjuk. Egyelőre. (Fotó: FORTEPAN)</figcaption>
</figure>

<figure>
<img src="/images/31024737_f9ae5212b342cfd65af491f86222303f_wm.jpg" alt="" />
<figcaption>Erre a képre összesen ketten tettek javaslatot, de az egyik jó! A Csillaghegyi Strand étterem-borozójában járunk. Kétség kívül nem a leggyakoribb vacsora helyszín, de örülünk, hogy valakinek beugrott. Vajon mi lehet ma a helyén? (Fotó: Bauer Sándor / FORTEPAN)</figcaption>
</figure>

<figure>
<img src="/images/31024731_91e692a394f423aa760b724a991075be_wm.jpg" alt="" />
<figcaption>Végül egy slágerkép Szombathelyről. 150 levélíró 99 százalékos egyetértésben azonosította, hogy Szombathelyen, a Rumi úti benzinkútnál járunk. Mint kiderült, a kút 1964-ben nyílt meg. Ezek szerint Bojár Sándor a szinte új benzinkútnál fotózott az Autó-Motor riportereként. Egyik levélírónk kedvesen egy tévedésünket is korrigálta. Az olajoshordónak titulált hordóban homokot tartottak és nem olajat. A hibáért elnézést. (Fotó: Bojár Sándor / FORTEPAN)</figcaption>
</figure>
