---
title: "Alig hittünk a szemünknek"
date: 2017-01-08T00:00:00.000+00:00
author: Barakonyi Szabolcs, Hernádi Levente (képszerkesztő)
---

Csodásan indult az év a Fortepan életében, az olvasók segítségével nyolc helyszínt azonosítottunk be a múlt heti [fejtörőnkből](http://index.hu/fortepan/2017/01/01/felismeri_hol_keszultek_ezek_a_kepek%EF%BB%BF). Ezek többé már nemcsak tippek, hanem a roppant szigorú szerkesztői próbát is kiállták – bátran állíthatjuk: tudjuk, hol készültek a képek. Alig hittünk a szemünknek, de kizárólag konstruktív hozzászólások érkeztek, nem volt semmi trollkodás, olvasóink komolyan vették a feladatot. Sokan hagyatkoztak gyerekkori emlékeikre: volt, aki szemben lakott, mást pedig tejért küldtek a szomszédos boltba. Pont az egyik kisboltnál még egy másik, rafinált bűntény gyanúja is felmerült, de lehet, hogy csak egy pletyka volt. Egyik megfejtőnk egy negyvenes évekbeli légi felvétel felhasználásával a környező kémények elhelyezkedése alapján lőtte be a pontos helyszínt. Személyes kedvencünk az az olvasó, aki a hentesüzlet kirakatában tükröződő cégérről, az előző tippeket figyelembe véve kereste elő az üzletlánc telephelyeinek címét egy 1967-es kártyanaptárról, majd pontosított ügyesen. Bravó, ez igazán szép volt! Természetesen a gratuláció mindenkinek jár, és köszönjük a segítséget!

<figure>
<img src="/images/14391424_abfb26a557ff5e68f0a8ff6ebbed2081_wm.jpg" alt="" />
<figcaption>Megfejtés: Budapest XIV., Mexikói út 33. (Fotó: Fortepan / Google Utcatérkép)</figcaption>
</figure>

„...mintegy éve bezárták a Mexikói út 33. számú házban lévő tejboltot. Először azt hitték a vásárlók, hogy valamiféle átalakítási vagy renoválási munkák miatt történt ez, de annak semmi jelét sem látni. A környék lakói, köztük sok idős, beteges nyugdíjas kénytelenek a távolabbi üzletekbe járni a napi tejért, tejtermékekért. Szeretnék, ha újra kinyitnák a tejboltot.”

Népszabadság, 1975. április (33. évfolyam, 77–100. szám)

„Szerintem a XIV. kerületi tejbolt a Gyarmat utca 91. alatti ház alagsorában volt. Mellette laktunk 89.-ben. Innen vittük a jegyes-tejet 1974–75-ben.”

„Szerintem ez a kép az Erzsébet királyné útja 2/b (most is közért van ott)!”

„A XIV. kerületi kép, amin a Közért Tej-tejtermék feliratú bolt szerepel, szerintem itt készült. Sajnos a Google Mapsen a troli pont kitakarja az érintett részt, de a troli előtt látható, hogy a legalsó szint külső burkolata ugyanolyan, mint a képen. Azon a részen több ilyen kisbolt van most is. Élőben biztosan meg lehet találni az eredetit.”

„Szerintem ez az Erzsébet királyné útja 2B-ben található. Most is van ott egy bolt meg egy fagyizó. Remélem, jól tippeltem, és segítettem a munkátokat.”

„Zuglói kép, Közért feliratos bolt, tej-tejtermék tábla... Ez szerintem az Egressy úton van, majdnem a Stefánia útnál, nagyjából ma is így néz ki... Házszámot fejből nem tudom, meg hát nem is 100%, kedden megyek arra, és lefotózom, persze ha addig másvalaki nem tud pontosabbat írni.”

„A 11. kép, Tej-tejtermék bolt 14805 számmal: Mexikói út 33.”

„Én pár házzal arrébb laktam születésem óta (1965), és emlékszem, hogy egészen kis koromban, 4-5 évesen mindig ide mentünk tejért. Akkor még volt üveges tej is. A helyiség egészen sokáig működött még boltként, később mint maszek kisbolt. Kb. 10 éve nagyobb renoválást csináltak a házon, úgyhogy már nehéz felismerni. De ha jól látom, akkor az ablakok elhelyezkedése, az ablak alján levő díszítés és a terméskő minta is stimmel a Google-kép alapján. Pár napon belül fogok majd arra járni, és megpróbálok egy jobb fotót készíteni.”

„Szerintem a 11. kép (tejtermékbolt) az a II. ker. Ürömi utca 19.-nél készült. A XIV. kerület elírás lehet.”

<figure>
<img src="/images/14391428_7ca8a82755337b16f8a3965c09b95884_wm.jpg" alt="" />
<figcaption>Megfejtés: Budapest XI., Fehérvári út, Jóbarát vendéglő (ekkor 193. számú ház, ma a 183–189. számú háztömb áll a helyén) (Fotó: Fortepan / Google Utcatérkép)</figcaption>
</figure>

„A Jóbarát vendéglő (inkább kocsma) a XI. ker. Fehérvári úton volt, Albertfalván, az ún. Kitérő megállónál. A sínek az út két oldalán, tehát még a zöld HÉV járt, jobbról jött a Móricz Zsigmond körtérről, balra ment Nagytétény és Törökbálint felé. Innen balra tért át a másik sínpár is erre az oldalra. A kerékpár mögötti kerítés mellett volt az Apenta keserűvíztelep levezető árka, partján egy gyalogút Kelenvölgy felé. Már régen befedték. Még innen kb. 300 méterre a Kábel strand, most Kondorosi úti uszoda. Jobbra most a Csurgói úti lakótelep található, a sínek már régen innen balra szélen, jobbra középen mennek. (villamos 41, 47, 48, 56-os)”

„A Jóbarát vendéglő (nagyapámmal sokat jártunk oda) a mai Fehérvári úton volt, ha jól emlékszem, a Kondorosi út és az Albertfalva utca között, a kifelé vezető jobb oldalon, a villamos vágány mellett, ahogyan a képen is látszik. Azt hiszem, hogy a Fehérvári út ezen részét akkor Szabadság útnak hívták. Közel állt az egykori Szigeti mozihoz, amit a környéken Bolhásnak is hívtak.”

„A pár képpel lejjebb látható Jóbarát vendéglő a XIV. Lumumba (előtte és utána: Róna) utca 9/11-ben volt. (Forrás: Közületi Telefonkönyv, 1966).”

„A képen látható Jóbarát nevű gladiátor képző a X. kerület Bihari utca, Szállás utca sarkon üzemelt anno.... 1963 és 1969 között a »8 óra munka« után ott folytatódott a nap...”

<figure>
<img src="/images/14391422_5999800e725ca52bc19f6de876134782_wm.jpg" alt="" />
<figcaption>Megfejtés: Budapest XIX., Pozsony utca 37., Ungvár utca sarok (Fotó: Fortepan / Google Utcatérkép)</figcaption>
</figure>

„A 3. képre van egy tippem: Budapest XIX. ker Pozsony utca – Ungvár utca sarok. Ma is élelmiszerbolt van az épületben. Gyerekkoromban ide küldtek tejért jegyre.”

„Szerintem a harmadik kép felülről a kispesti Pozsony utcában található abc az.”

„Nagy örömmel ismertem fel azonnal a kisközértünket. Cím: 1194 Budapest, Pozsony utca 37.”

<figure>
<img src="/images/14392252_10d5b4a9fd1598e693f6b2589d2148f9_wm.jpg" alt="" />
<figcaption>Megfejtés: Budapest VII., Király (Majakovszkij) utca 2. (Fotó: Fortepan / Google Utcatérkép)</figcaption>
</figure>

„A húsbolt betört kirakata és tőle jobbra látható kis csemegebolt részlete: Király u. 2. sz., közvetlenül a Deák térnél. A kép a hetvenes években készülhetett. Az üzlet az Anker ház Király utcai oldalán volt. Régen a sarkon (Tanács krt.) Csemege bolt volt, folytatva jött a Majakovszkijon a húsbolt, majd ezt követően a Csemege zöldséges kis üzlete – ennek portálja látható részben. Ma a három üzletet magában foglaló üzlet van ott, bejárattal a Deákról. Üdvözlettel, aki 35 évig élt a boltokkal szemben.”

„Fentről a 4. kép (betört hentesüzlet kirakat) nagy valószínűséggel a Nyugati pályaudvarral szemben lévő üzlet volt.”

„A helyszínre a gyanúm a Bp. XII. kerület Nagyenyed utca felénél kicsit feljebb, a pályaudvar felé nézve a jobb oldalon. A 70-es évek elején hentes és zöldséges egymás mellett volt, és a hentes volt a Déli pályaudvar felé, amerre az utca lejt.”

<figure>
<img src="/images/14391954_a1bb40e1a89d4051479b0364462f0aa0_wm.jpg" alt="" />
<figcaption>1. Éles szemű olvasónk észrevette a hentesüzlet kirakatában tükröződő cégért. 2. Tükrözte a feliratot. 3. Az előző tippeket figyelembe véve kereste elő az üzletlánc telephelyeinek címét [egy 1967-es kártyanaptárról.](https://kartyanaptarak.wordpress.com/evszamok/hatvanas-evek/1967-2/)</figcaption>
</figure>

<figure>
<img src="/images/14391418_9b867a1d3e4a69c7ae02e19ffcbb75ef_wm.jpg" alt="" />
<figcaption>Megfejtés: Budapest XXIII., Grassalkovich (Marx Károly) út 156. (Fotó: Fortepan / Google Utcatérkép)</figcaption>
</figure>

„A képfelismerős cikkükben szereplő fodrászüzlet a Kékduna Fodrász Szövetkezet 20. számú üzlete, a XXIII. kerület Grassalkovich út 156. szám alatt található. Az épület átalakított portállal bár, de megvan, sőt jelenleg is – immár magánvállalkozásban – fodrászüzletként üzemel. A kép készítésének idején Soroksár a XX. kerület része volt. Üdvözlettel és boldog új évet kívánva: a szövetkezet egykori elnöke.”

„A kép szerintem 1975–78 előtt valamikor keletkezhetett. A szövetkezetnek több üzlete is volt, az egyik talán a Jókai Mór utcában, egy másik az Igló utcában, de ez egyik sem. Inkább Soroksárra tippelnék, ha ez segít valamit.”

„Szerintem ez a fodrászat a XX. kerület Soroksár, Marx Károly u. 156. szám alatt működött. Azóta persze már kicsit átalakult az épület front része, a kerület és az utca neve is más de ma is fodrászat van benne. Mostani címe: 1238 Budapest, Grassalkovich u. 156.”

<figure>
<img src="/images/14391414_e2a27bc48c493eda5849f3272c20cad8_wm.jpg" alt="" />
<figcaption>Megfejtés: Budapest XII., Kútvölgyi út 76., a Cinege utca közelében (Fotó: Fortepan / Google Utcatérkép)</figcaption>
</figure>

„Budapest XII. Kútvölgyi út és Cinege út sarok (ún. kisközért) – mára elbontva”

„A XII. kerületi Fűszer-csemege, fodrászbolt kombót itt láthatjátok ma, a Hegyalja út – Sashegyi út spitzben egy elé épített bádogfészerrel.”

„A XII. kerületben készült fényképet felismerni vélem (kis lapos tetejű épületben fűszer-csemege bolt és fodrász üzlet): ha jól azonosítottam be a Google térkép alapján, a helyszín a Kútvölgyi út 97. környékén lehetett. A ház mögött látható a Cinege utca első szakasza, az eredeti képen is látszik, hogy egy utca tart felfelé a kis épület mögött. 1963-71 között laktam a környéken, 7 éves koromban költöztünk el innen. Remélem, jó a tippem.”

<figure>
<img src="/images/14391426_cd2247e14c5cce470257a9b3ae004eed_wm.jpg" alt="" />
<figcaption>Megfejtés: Budapest I., Mihály utca a Berényi utca közelében. (Fotó: Fortepan / Google Utcatérkép)</figcaption>
</figure>

„Sajnos csak az utolsó képről van információm, de abban egészen biztos vagyok. A gellérthegyi Mihály utcában nőttem fel, és a fotó a Mihály és Berényi utca sarkán volt bolt épületéről készült. A szüleimmel 1963-ban költöztünk az utcába, akkor így nézett ki az épület, de emlékezetem szerint még a hatvanas évek végén lebontották, a telekre egy – akkori viszonyok között – menő társasházat építettek, aminek az alagsorában alakítottak ki egy boltot, ami talán még mindig üzemelhet.

A fényképen látható épület láthatóan elég szegényesen nézett ki, ezért is bontották le, mert nem tartották méltónak a gellérthegyi úri környezetbe. A fénykép akkor készülhetett, amikor betörés történt a boltban, amiről mi csak annyit észleltünk, hogy nem tudtunk tejet és kenyeret venni, mert nem nyitott ki reggel az üzletünk.

Az a pletyka is elterjedt a hegyen, hogy a boltvezető önbetörést követett el, erről nem volt infónk, de a feleségével és – talán – Ernőke nevű gyermekével oldalkocsis BMW motorkerékpáron közlekedő üzletvezetőt mintha a betörést követő néhány hét elteltével már nem láttuk volna. Több mint ötven éve történhetett, ezért nem mindenre tudok pontosan vissza emlékezni, de a fénykép helyszínében teljesen biztos vagyok. Ott volt az épület, ahol szemben a Mihály utcában a támfal kezdődik. Ahogy kijöttünk a boltból, átmentünk egyenesen az úton, balra kellett a lépcsőkön felmenni, így azonosítható már csak be a fénykép helyszíne, mert az még a hatvanas években az épület lebontásával teljesen megváltozott.”

<figure>
<img src="/images/14391952_cec18f4ada1893a2219c4bc422746a74_wm.jpg" alt="" />
<figcaption>Olvasónk egy 1940-es légi fotó alapján, a kémények állásából azonosította be az épületet.</figcaption>
</figure>

<figure>
<img src="/images/14391416_1f14396ee58296db85ffd0db81133e35_wm.jpg" alt="" />
<figcaption>Megfejtés: Budapest VII. Péterfy Sándor utca 22., balra a Bethlen Gábor utca sarok. (Fotó: Fortepan / Google Utcatérkép)</figcaption>
</figure>

„Édesség Bolt 156. szám. Bp. VII., Péterfy Sándor utca – Bethlen Gábor utca sarok. Gyerekkoromban 7 Ft-ért vettem itt 10 dkg csokis parányt :-)”

„Az édességbolt (12. kép) a VII. kerületben, a Péterfy Sándor utca és a Bethlen Gábor utca kereszteződésében volt (az üzlethelyiség még létezik, egy időben pizzasütőként működött, most nem tudom, mi). A feladott kép bal szélén jól látszik a Péterfy kórház Bethlen utca felé néző homlokzata, a szerkezet legalábbis beazonosítható – nekem, én pár utcányira nőttem fel, ma is gyakran járok arra, »legszűkebb pátriárkám«, ahogy mifelénk mondják... (Megjegyzem, furcsállom, hogy a számozott üzletek helyszínének beazonosítása nehézséget jelent, de a hardcore spotterek biztos jobban tudják nálam.)”

„Azt hiszem, sikerült megtalálnom az egyik kép helyét. Azt, amelyik az édességboltról készült, és egy bicikli van a falhoz támasztva. Úgy gondolom, ez Budapest VII. kerület Péterfy S. és Bethlen G.utca sarkán található. Néhány éve még édességbolt volt, de egy ideje sűrűn változik a profiljuk.”

Külön köszönjük Simon Gyulának és [az indexes Fortepan-fórum](http://forum.index.hu/Article/showArticle?t=9204653) tagjainak a cikk elkészüléséhez nyújtott segítséget.
