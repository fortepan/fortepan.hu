---
title: "Filmstáb ismeretlen macska társaságában"
date: 2016-02-21T00:00:00.000+00:00
author: Libor Anita, Barakonyi Szabolcs
---

Kotnyek Antalról keveset tudunk, pedig a Fortepan gyűjteményében számos privát és sztárfotója is van. A Film, Színház, Muzsika fotóriportereként minden híres ember környékén ott volt, fotózott színházakban, artistaképzőben és forgatásokon, így lettek képei Gobbi Hildáról, Rátonyi Róbertről és Makk Károlyról is.

<figure>
<img src="/images/11096157_fe2575c25fa366012ae201b3d5a5648d_wm.jpg" alt="" />
<figcaption>(Fotó: Kotnyek Antal / FORTEPAN)</figcaption>
</figure>

Kotnyek Antalról keveset tudunk, azon kívül, hogy az ő készítette az első magyar szelfit. Elég izgalmas fotókat lőtt, talán azért is, mert eredetileg a Képzőművészeti Főiskolán tanult, ám a szülei nem szerették volna, ha művész lesz, ezért inkább fényképész lett. Igaz, így is a művészet közelében maradt egész életében: 1952 és 1983 között a Film, Színház, Muzsika fotósa volt, de eközben dolgozott az Ország-Világnak és az Ez a divatnak is. Így aztán nem csoda, hogy rengeteg korabeli sztárról van fotója, hiszen ott volt a forgatásokon, divatfotózásokon és a sajtóeseményeken is. Sőt, néha a privát [képeiből](http://index.hu/nagykep/2014/10/23/hello_otvenhat/) is történelem lett. Kotnyeket ugyanis 1956. október 22-én a Szabó-család meghívta egy badacsonyi szüretre, ahol ott volt a két nappal később miniszterelnökké kinevezett Nagy Imre is. Kotnyek a szüretről készült fotókat évtizedekig elásva őrizgette, először 1989-ben publikálta az akkoriban indult Képes 7-ben.

A Fortepanon rengeteg Kotnyek Antal-kép található, az első válogatásban a híres emberekről készült képeit néztük át.

<figure>
<img src="/images/10802903_73d9da3431c4de0b4d06e2d31f60cb1b_wm.jpg" alt="" />
<figcaption>Tímár Éva színésznő 1958-ban. A színésznőt legutóbb Tóth Barnabás nagysikerű Legenda című kisfilmjében lehetett látni modellként. A színésznő idén múlt 75 éves. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802877_ab01d3176f927d3860563b5dbed6bffc_wm.jpg" alt="" />
<figcaption>Szentendre 1972-ben a Békés testvérekkel: Rita, Itala és András. A Békés-testvérek családtörténetét érdekesen foglalja össze a Wikipédia: a szülők az olasz Rita Furlani és Békés István, a Star Filmgyár dramaturgja voltak. Első gyermekük Putyika volt, majd ikreik születtek: Rita és Öcsi. Putyi kétéves korában meghalt, mert megitta a lúgkövet, amelyet a mosónő a konyhában felejtett. Öcsit nyolc hónaposan tüdőgyulladás vitte el, majd 1927-ben ismét ikrek születtek a családban: Itala és András. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802867_ebfeea20b68beb5139998fb9ab0cda37_wm.jpg" alt="" />
<figcaption>1973, Kerepesi út, Ügetőpálya. Sipos Tamás rádiós újságíró mint amatőr hajtó az istállók előtt fogja a fejét. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802865_2e0c89546cde97bf60cda3a47d242d0c_wm.jpg" alt="" />
<figcaption>1972, Sóskút, kőbánya. A Nincs idő című Kósa Ferenc című film forgatása. A filmet Csoóri Sándor írta, és egy börtönben játszódik, középen Haumann Péter, mellette Lohinszky Lóránd, szemben Szilágyi István áll, az asztal végén Szilágyi Tibor. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802863_220333fc922c421ea1cf607ed9d644d4_wm.jpg" alt="" />
<figcaption>1955, Szigliget, Esterházy-kastély, Somlyó György, Nyugatos költő pingpongozik. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802861_923e609e8310a1897f0da0d5cedb2cec_wm.jpg" alt="" />
<figcaption>Kotnyek fotózott az Ez a divatnak is, ez a kép 1964-ben készült a Andrássy út - Nagymező utca kereszteződésében. Petress Zsuzsa és Mednyánszky Ági színművésznők, és egy szuper retikül a főszereplők. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802859_5c8fce0a75047f0c255a5233088e34af_wm.jpg" alt="" />
<figcaption>Egy portré készítése: Pataki Ferenc fejszámoló művészről készül a fotó, de a teljes kivágáson látszik a hátteret tartó asszisztens, a két oldalon pedig további két próbálkozás is. A fejszámoló művésznek volt artistavizsgája is, az volt a mutatványa, hogy többszámjegyű számokat összeszorzott, sőt köbgyököt is vont fejben "viszonylag rövid idő alatt". (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802907_3d4627ac5bb8d196695bfa57e51291cb_wm.jpg" alt="" />
<figcaption>Egy másik artista, Gálfi János bűvész egy kártyatrükk közben. A háttért most ügyesebben feszítette ki az asszisztens, mint az előző képen. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802905_a1e0b0b7dee095c8f58bfcf69a6a80a5_wm.jpg" alt="" />
<figcaption>Fischer Annie zongoraművész egy csodás fehér cipőben pecázik 1963-ban. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10960619_876eb0d84e42df66962079ab5917e932_wm.jpg" alt="" />
<figcaption>1961, Gobbi Hilda, a Szabó család Szabó nénije cigarettázik egy könyvekkel zsúfolt polc előtt. A képen is látszik, hogy milyen férfias jelenség, és nem is csinált titkot abból, hogy a nőket szereti, férfi ruhákban járt, virágot vett a nőknek, az ajtóban előre engedte őket. Két nagy szerelme volt: Temessy Hédi és Galgóczi Erzsébet. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802911_42c876151b731b5cec0c2f0109bac8f2_wm.jpg" alt="" />
<figcaption>Budapest 1962-ben a Gellért-hegyről a Petőfi híd felé nézve. A képen egyébként a Mojszejev együttes tagjai vannak. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802909_cb4ddc30bfc60c3dcf41d8aa28e047fa_wm.jpg" alt="" />
<figcaption>Hogy készült egy interjú 1960-ban? A színészöltözőben diktált az alany az újságírónak. A kép az akkori Madách Kamara Színházban, (ma Örkény színház) az öltözőben készült, Greguss Zoltán színész beszél Dalos László szerkesztőnek. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802901_8cfe3f8976dc202e5f617d809f67307a_wm.jpg" alt="" />
<figcaption>Egy újabb kép az öltözők világából: Tolnay Klári színművésznő 1969-ben. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802897_ed95f35ff6196b4142c7db8748347d43_wm.jpg" alt="" />
<figcaption>Még egy forgatási kép: a Fűre lépni szabad című Páger Antal-film egyik szünetében Makk Károly rendező és Illés György operatőr a lámpák között. Makk Károly ezen a képen 35 éves, tavaly decemberben töltött be a 90. születésnapját. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802879_5169411ac8c48397b415f0f2379d20c7_wm.jpg" alt="" />
<figcaption>A budai vár Ruszwurm cukrászdájának bejárata, ahol nem más üldögél a lépcsőn, mint Rátonyi Róbert és Csákányi László, valamint az előző képen is látható újságíró, Dalos László. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802869_7eea484657d45f00031547068965bcb3_wm.jpg" alt="" />
<figcaption>A Három szív című (végül soha el nem készült) film forgatása 1957-ben egy kamerán trónoló kismacskával. Balról jobbra: Bácskai-Lauró István a film rendezője, Neuman László operatőr, egy ismeretlen macska, Száz Nándor segédoperatőr, Novák Márk első asszisztens, a jobb szélen Kézdi-Kovács Zsolt. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802875_2a8203bf76c1a175f4a18a2a744b7812_wm.jpg" alt="" />
<figcaption>Városligeti-tó 1962-ben, az egyik leghíresebb szinkronszínészünk, Cs. Németh Lajos csónakázik feleségével, Tóth Judittal. (Fotó: Kotnyek Antal / FORTEPAN)</figcaption>
</figure>

<figure>
<img src="/images/10802873_cda380f0228670fbcc622e8faa93e9c0_wm.jpg" alt="" />
<figcaption>És a végére egy önarckép, ami ezúttal nem egy véletlen szelfi: így nézett ki Kotnyek Antal a Film, Színház, Muzsika című hetilap fotóriportereként munka közben. (Fotó: Kotnyek Antal / FORTEPAN)</figcaption>
</figure>
