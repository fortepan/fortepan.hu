---
title: "Volt egyszer egy Badacsony"
date: 2018-09-16T00:00:00.000+00:00
author: Csurgó Dénes, Hernádi Levente (képszerkesztő)
---

A Badacsony a Balaton-felvidék talán legjellegzetesebb hegye, amelyet idén is, mint már több száz éve minden ősszel, megtöltöttek a szüretelők és a csak egy korty borra vágyó kibicelők. És bár a hegy sokat változott az elmúlt évszázadban, a szőlő, a bor és a Balatonra nyíló csodálatos kilátás a 40-es, 50-es és 60-as években is ugyanúgy vonzották ide az embereket, mint most. A Fortepan képgyűjteményben megtalálható fotók segítségével most megmutatjuk, milyen is volt a szüret Badacsonyon akkor, amikor a szüleink és a nagyszüleink voltak gyerekek.

<figure>
<img src="/images/20907566_20bc9e9da49a31ca0a4405148d4801ab_wm.jpg" alt="" />
<figcaption>Óriási közhely lenne azzal jönni, hogy már az ókori rómaiak is nyaraltak a Badacsonynál, de valami ilyesmi a helyzet. Az 1926-ban látható képen a Római út melletti szőlő előtt látható apa és fia. Ez az út a Balaton-felvidék jó részén áthalad és állítólag a római kor óta járnak rajta emberek, innen a név.</figcaption>
</figure>

<figure>
<img src="/images/20907530_42292a4964b802914c30d47ab5f9ba5e_wm.jpg" alt="" />
<figcaption>A Badacsony egyik leghíresebb háza,a Szegedy Róza ház a hegy egyik leghíresebb lakójáról, Kisfaludy Sándor költő szerelméről kapta a nevét. A zalai alispán, Szegedy Ignéc akkor 18 éves lányával egy 1795-ös szüret során ismerkedett meg az akkor még huszártiszt Kisfaludy, Róza iránt pedig mély, de viszonzatlan szerelembe esett. Kisfaludy a napóleoni háborúban és más nők ölében kereste a vigaszt, de aztán pár év múlva, ismét szüretkor találkoztak, Róza pedig ekkor már engedett az udvarlásnak és hozzáment a már leszerelt költőhöz. A Szegedy Róza Házban most múzeum működik és a Kisfaludyról elnevezett utca vezet ide.</figcaption>
</figure>

<figure>
<img src="/images/20907558_f44e25902c22062880d3ed633614f35a_wm.jpg" alt="" />
<figcaption>A képen az 1959-es badacsonyi szüret látható. Az 50-es évek nem igazán voltak büszke évei a magyar borászatnak, sőt, a világháború és a kommunista hatalomátvétel után a borkészítés és szőlészet eléggé szétzilálódott az országban. A háború után a nagybirtokok felbontása, a földosztás, majd az 50-es években az egész bortermelés államosítása miatt eléggé visszaesett a bor mennyisége és minősége is a háború előttihez képest. De szüret azért volt, a képek alapján pedig vidámság is.</figcaption>
</figure>

<figure>
<img src="/images/20907560_d7a2b02b4ee4f8064e7c4a3e3d61845f_wm.jpg" alt="" />
<figcaption>Szüreti unalom a bazaltorgonák alatt. Amikor ez a kép készült, 1959-ben, akkor még bányásztak bazaltot a Badacsony tetején, 1949 és 1954 között ráadásul internálótáborként is működött a bánya. A bányát 1965-ben, 12 millió tonna bazalt elhordása után zárták be.</figcaption>
</figure>

<figure>
<img src="/images/20938108_dac452830077516c6629c50473027ea7_wm.jpg" alt="" />
</figure>

<figure>
<img src="/images/20907556_459089ce46249dd450cfd56d005c03ae_wm.jpg" alt="" />
<figcaption>Ez alapján a kép alapján festette a Szőlődarálás című festményét Udvari Erzsébet Kossuth- és Munkácsy Mihály díjas magyar festőművész.</figcaption>
</figure>

<figure>
<img src="/images/20907554_d413bdee4ef51192fe12de98fc3011c3_wm.jpg" alt="" />
<figcaption>Nem csak a hordók kerültek a pincébe!</figcaption>
</figure>

<figure>
<img src="/images/20907542_d7e9db2e5c598615846e23697ba9c03d_wm.jpg" alt="" />
<figcaption>Vidám társaság jön lefelé a Kisfaludy Sándor utcában 1955-ben. Érthetőek is a mosolyok, ez az utca vezet a borospincékhez és a borozókhoz, például a Kisfaludy házhoz.</figcaption>
</figure>

<figure>
<img src="/images/20939802_33455614356aeecacf49d454a3565822_wm.jpg" alt="" />
<figcaption>Az ötvenes években még annyi épület sem volt a hegyen, mint amennyit a két képen látnak. A két fotó között van némi átfedés.</figcaption>
</figure>

<figure>
<img src="/images/20907538_1dc8a71204fc4ab542ca71ece8101844_wm.jpg" alt="" />
</figure>

<figure>
<img src="/images/20907546_53ac06f02f8f92160736520ec57c7b75_wm.jpg" alt="" />
</figure>

<figure>
<img src="/images/20907568_0b78d85c8411353c1d44140f565493ad_wm.jpg" alt="" />
<figcaption>Kisfaludy Sándor és felesége, Szegedy Róza az azóta utóbbiról elnevezett házban éltek, amely korábban Szegedy apjának présháza volt. Kisfaludynak is volt viszont egy présháza, nem messze a Szegedy Róza Háztól, amelyhez szintén a Kisfaludyról elnevezett utca vezet. A Kisfaludy-ház néven ismert épületből hasonlóan gyönyörű kilátás nyílik a Balatonra, mint a Szegedy Róza Házból. A Kisfaludy-ház már a 30-as években is borozóként és vendéglőként működött és ma is egy vendéglő üzemel benne.</figcaption>
</figure>

<figure>
<img src="/images/20907536_4d9714d7cbd0f1f461b9abec5c02fc21_wm.jpg" alt="" />
</figure>

<figure>
<img src="/images/20907574_c8bcc394dd015e971e58ce8ab549a639_wm.jpg" alt="" />
<figcaption>Ez a pár nem ért fel egészen a Kisfaludy Sándor utcán.</figcaption>
</figure>

<figure>
<img src="/images/20907520_b61584ebb6f1bb12813d9a4e92ca0401_wm.jpg" alt="" />
<figcaption>A badacsonyi hajóállomáson a tó felé emelkedő Tátika étterem építésekor az ország talán legmenőbb épülete volt. Callmeyer Ferenc tervei alapján 1962-ben fejezték be az épületet, ez a kép is abban az évben készült.</figcaption>
</figure>

<figure>
<img src="/images/20907516_a217f042d3f496446fd2dffe166cd4ed_wm.jpg" alt="" />
<figcaption>Szüreti mulatság 1965-ben. A badacsonyi szüretelők ez alkalommal megnézhették az egy évvel korábban írt Ecsédi Lakodalmas című táncjátékot. Ecsed 270 kilométerrel arrébb, Heves megyében van, de ezt a közönség láthatóan nem bánta.</figcaption>
</figure>

<figure>
<img src="/images/20907526_089d2627c25f74786b4b3b519b59b0d1_wm.jpg" alt="" />
<figcaption>A szüreti mulatságon a táncjáték mellett lakoma is volt, így ránézésre csirkepörkölt és nokedli járt a badacsonyiaknak.</figcaption>
</figure>

<figure>
<img src="/images/20907518_1a67d1b6f4c07085128292d13d9038d3_wm.jpg" alt="" />
</figure>

<figure>
<img src="/images/20938110_a8472579a2433fc347792f80f2233b99_wm.jpg" alt="" />
</figure>

<figure>
<img src="/images/20907562_78fd980c01efec933f05fe5e8d27317e_wm.jpg" alt="" />
<figcaption>Ha nem 141 évvel később készült volna, akkor biztos lennék benne, hogy ez az 1959-es kép inspirálta Caspar David Friedrich Vándor a ködtenger fölött című festményét. Ködtenger ugyan nincs, magyar tenger van. Badacsonytomaj, Badacsonyörs és az Örsi hegy.</figcaption>
</figure>
