---
title: "Az elfeledett Déli pályaudvar is szép volt"
date: 2018-12-02T00:00:00.000+00:00
author: Földes András, Barakonyi Szabolcs (képszerkesztő)
---

A Déli pályaudvar Budapest talán legellentmondásosabb pályaudvara. Egyszerre volt reprezentatív és elhanyagolt, modern és elmaradott, fontos és felszámolásra váró közlekedési csomópont. A múltja sem olyan egyenes vonalú, mint a Nyugatié vagy a Keletié. Kevesen emlékeznek rá, hogy a jelenlegi, modernista épület elődje nem egy klasszikus vasúti csarnok volt. A 19. századi, és a mostani épület közt, rövid ideig ugyan, de létezett még egy modern Déli pályaudvar. Erről a letisztult, szép épületről, és annak építéséről kapott most egy sor sosem látott fotót a Fortepan.

Bár a kis, modernista üvegcsarnok rövid ideig állt csak, de megjelenése fontos fordulópont volt a Déli történetében. A pályaudvart az 1861-es megnyitásától az új épület 1962-es átadásáig ugyanis nagyobb átalakítások nélkül használták. Pedig száz év alatt a világ és a vasúti közlekedés is elég sokat változott.

A Déli története az 1825-27-es országgyűlésig nyúlik vissza, amikor is Széchenyi gróf javaslatot tett arra, hogy Magyarországon épüljön négy fő vasútvonal. Ezután hosszú ideig nem történt semmi, leszámítva a 48-as szabadságharcot, és a Kiegyezést, amely után végül szóba került a Budára építendő pályaudvar kérdése is. Rögtön egymásnak is feszült két álláspont: a racionális megközelítés a Dunához telepítette volna a pályaudvart, a fejlődés iránt ellenérzésekkel viseltetők viszont a város peremét javasolták, ahol nincsenek a szem előtt a múlt helyett a jövőt képviselő szerkezetek. Nem fogják kitalálni, de az utóbbiak győztek, így kezdték meg mai helyén, az akkor még külvárosi zónában az építkezést.

A Déli pályaudvarról 1861. április 1-jén indult az első személyvonat. A pályaudvar a Déli elnevezést egyébként nem földrajzi pozíciójáról kapta, hanem a Déli vasút nevű magán vasúti társaságról, amely üzemeltette a vonalat és a pályaudvart is. Az eredeti pályaudvar egy hatalmas, fából épült, fedett csarnok volt a vágányok felett. Az akkoriban high-technek számító épület és az elrendezés volt a minta a később épülő Keleti és Nyugati számára is.

A Déli története innentől hirtelen egyszerű lesz, mert hiába jött két világháború, forradalmak, technikai fejlődés, a pályaudvart az elkövetkező 100 évben legfeljebb foltozgatták, ha valamelyik világégésben károkat szenvedett.

A helyzet a második világháború után vált kritikussá. Az ostrom alatt megroggyant központi csarnokot ugyanis elbontották, így a tisztelt utazóközönség csak a Krisztinaváros oldalán megmaradt épületet használhatta. A pénztárak szintje elviselhetetlenül zsúfolttá vált, az emberek pedig a vágányokon keresztül botladozva juthattak el a vonatjukig.

Az új épületet 1962. január 4-én kezdték el építeni. Elbontották a terület északi oldalán, a kezdetektől ott működő vonatfordítót, a helyére pedig Kővári György tervei alapján felépült az az elegáns, üvegfalú épület, amelyet ma már nem sokan ismernek. A modernista tömb 10 évig volt csak látható. A kettes metró építésekor, 1972-ben visszabontották. Alapjaira szintén Kővári György tervei alapján építették a ma is látható, ívelt falai, üvegfelületei, jó arányai miatt jellegzetes pályaudvari épületet.

Kistestvérét, amelyért az építész Ybl-díjat is kapott, a Fortepan képeiből ismerhetik meg.

<figure>
<img src="/images/21288938_ed39cf27ccde129d9727c949d6cea417_wm.jpg" alt="" />
<figcaption>A Déli pályaudvar csupán t 10 évig működő, letisztult, modernista épülete, amelynek stílusa tovább él a ma is ismert komplexumban. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288922_c5615dd4cd24fd5090e19f5511109b7c_wm.jpg" alt="" />
<figcaption>A Déli premodernista időszaka 100 évig tartott. A környék hangulatát az ipari forradalom építészete határozta meg. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288918_186dc560fc40639effd831a39886f761_wm.jpg" alt="" />
<figcaption>Az 1862 és 1962 közt létező pályaudvar jellegzetes eleme volt a fordító. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288908_c8f2dd660982092701654f9f1c738754_wm.jpg" alt="" />
<figcaption>A Déli szerepe az 1960-as évekre annyira megnőtt, hogy elkerülhetetlenné vált a fejlesztés. A terület nagy részét földig rombolták, hogy ide építhessék az új épületeket. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288910_0e1daceaa5c36043299e88cdd10768a8_wm.jpg" alt="" />
<figcaption>Építkezés a ma ismert Déli pályaudvari fogadóépület helyén. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288944_0b65b7caf09b31b65f63131885834546_wm.jpg" alt="" />
<figcaption>A Párt 1962-ben veselkedett neki a nagy munkának. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288904_4398c26aa71baae946be996ab1570806_wm.jpg" alt="" />
<figcaption>Nem csak új épületeket emeltek, de kiszélesítették a peronokat és megerősítették a vágányok alapjait is. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288916_e7ab97bbdeb5e1ed83c2f36f1b1bb794_wm.jpg" alt="" />
<figcaption>Az új fogadóépület modern vasbeton szerkezetét januárban kezdték építeni. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288902_0956ae9c06487246e019f2f1a14d1bd7_wm.jpg" alt="" />
<figcaption>Új kiszolgáló épületeket is terveztek a vágányok mellé. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288920_f91b291b730174872ace342404bd843a_wm.jpg" alt="" />
<figcaption>Az új fogadócsarnok váza már sejteti, hogy Kővári György szellős, világos épületet tervezett. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288914_c029ff03ba65a8bcdf8a2ebcb2d8a426_wm.jpg" alt="" />
<figcaption>A stílus jellegzetes elemei voltak a terméskő falak, amelyek izgalmas kontrasztot alkottak a széles üvegfelületekkel. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288912_1cb0af01148e853d74d968856ee52929_wm.jpg" alt="" />
<figcaption>Ezek a szép arányú, modernista pavilonok felújítva ma is izgalmas elemei lehetnének Budapestnek. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288942_712cc78e6b51affc60fceb3afa65a135_wm.jpg" alt="" />
<figcaption>A ma ismert kör alakú jegypénztár előképei a márvánnyal borított kubista bódék voltak. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288926_6792b15966583ba47fabd0eddee85caa_wm.jpg" alt="" />
<figcaption>Terméskő + üveg + műbőr = Boldog 60-as évek. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288928_84d0d62bb8660cfa19db28b245d8e9f0_wm.jpg" alt="" />
<figcaption>Kulturált tér pálmával, zavaró tömeg nélkül. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288930_790fffefae48ab17101ab8199f0a30c3_wm.jpg" alt="" />
<figcaption>A lépcsők, a döntött tartóoszlopok és a kandeláberek is a 60-as évek legtisztább stílusát adják vissza. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288934_994e8d5c94cb68fe9f5a504bb1b078ff_wm.jpg" alt="" />
<figcaption>Kővári György az épületért megérdemelten kapott Ybl-díjat. (Fotó: Racsmány Dömötör / FORTEPAN)</figcaption>
</figure>

<figure>
<img src="/images/21288940_a66d956337c7f2e99c995bb8a8551974_wm.jpg" alt="" />
<figcaption>Az 1962-ben épült csarnokot végül beépítették a ma is ismert, ívelt falú pályaudvari épületbe. (Fotó: Racsmány Dömötör / FORTEPAN)</figcaption>
</figure>
