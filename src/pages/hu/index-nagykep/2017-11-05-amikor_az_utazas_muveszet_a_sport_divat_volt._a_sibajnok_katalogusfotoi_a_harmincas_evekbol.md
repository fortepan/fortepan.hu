---
title: "Amikor az utazás művészet, a sport divat volt. A síbajnok katalógusfotói a harmincas évekből"
date: 2017-11-05T00:00:00.000+00:00
author: Kiss Eszter, Barakonyi Szabolcs (képszerkesztő)
---

Háberl Aladár (1898-1990) Budapesten született. Kilencévesen, iskola mellett már egy drogériában dolgozott. Bár a kémia, a fizika és a biológia mindig is érdekelte, az egyetemi tandíjat nem tudta kifizetni. Maradt hát a drogériában, érettségi után már üzletvezetőként. Fiatal korától szenvedélyes motor- és autóversenyző volt, neve azonban mégsem innen lehet ismerős. Háberl a húszas évek többszörös magyar síbajnokaként egyike volt annak a négy magyarnak, aki 1924-ben részt vett az első téli olimpián Chamonix-ban. A Magyar Sí Szövetség és a síélet egyik meghatározó alakja volt a második világháború előtt: síoktató, majd a szövetség tevékeny vezetője. 1932-ben a Nádor utca 12-ben nyitott üzletet, széleskörű profillal: „mindennemű sport- és tornafelszerelés és ruházat, fegyver, játék, norinbergi, acéláru, díszmű, pipere, konzerv, cukorka, férfi és női ruházati cikk, kötött- és szövöttáru, harisnya, kesztyű, cipő, kalap, sapka, bőröndös és utazási cikk kicsinyben és nagyban.” A később a Váci utcába költözött boltot és raktárát a háború alatt bombatalálat érte. Háberlnek új életet kellett kezdenie. Laboráns végzettséget szerzett, a régi Árpád kórház laboratóriumában dolgozott, így végül azzal foglalkozhatott, amivel gyerekkorában szertett volna. Sorsa végül tragikusan alakult, 92 évesen halálos rablótámadás érte Szépvölgyi úti otthonában. Gyermeke nem volt, keresztgyereke viszont több is. Egyikük, Jánossy Virág őrizte meg ezeket a fotókat, amelyeket a szenvedélyes amatőr fotós Háberl Aladár készített a belvárosi üzlet reklámfotóiként.

<figure>
<img src="/images/18523901_d185adc360bb497378aea43446d00898_wm.jpg" alt="" />
<figcaption>Elegáns útiládák, decens bőröndök zavarba ejtően sokféle méretben, anyagból és funkcióval, na meg a kiegészítők: úti takaró, termosz, vízforraló, sétabot és elöl a kis kerek csomagban hordozható mini lemezjátszó. Igaza volt a korszak népszerű könyvének, az Új Idők több kiadást megért Illemkódexének: „Az utazás – művészet! […] Utazni csak olyan ember tud, aki úgy külsőleg elő tudja készíteni az utazást, mint belsőleg, lélekben, elő tud rá készülni.” (Fotó: FORTEPAN)</figcaption>
</figure>

<figure>
<img src="/images/18523931_8f2d180dcf0ddf314ebe13fdb20b27c2_wm.jpg" alt="" />
<figcaption>Finom, könnyű szabású sportcipő és tükörfényesre polírozott műbőr bőrönd katalógusfotózása egy budapesti bérház udvarán. (Fotó: FORTEPAN)</figcaption>
</figure>

<figure>
<img src="/images/18523917_a163440d45531ea3d33009af6d7a6db0_wm.jpg" alt="" />
<figcaption>Az eleganciáról és a megfelelő felszerelésről a súlylökőknek sem kellett már lemondaniuk. A századforduló előtt a sportot leginkább úri huncutságnak tartották, az 1930-as évekre már népszerű, sőt szükséges. Az illem is megkívánja: „Az elpuhult testet, a petyhüdt izmokat szépnek mondani nemigen lehet. Sportolj! A sport nemcsak a testet fejleszti. A lelket is. Bátorságunkat, önbizalmunkat, higgadtságunkat fokozza.” (Fotó: FORTEPAN)</figcaption>
</figure>

<figure>
<img src="/images/18523929_432abc1f5e375600ea4783e3d10032b6_wm.jpg" alt="" />
<figcaption>A snájdig városi ember túrázni is stílusosan indult, formás túrakalapján csinos díszt lobogtatott a szél. Mert aki kezébe veszi a vándorbotot, ugyan „leveti magáról a civilizáció sallangjait”, de „ez korántsem jelenti azt, hogy vademberré válik”! (Fotó: FORTEPAN)</figcaption>
</figure>

<figure>
<img src="/images/18523909_c0d8567eddf99d953d9434cefbd13f8d_wm.jpg" alt="" />
<figcaption>Női strandszett gumifókával. (Fotó: FORTEPAN)</figcaption>
</figure>

<figure>
<img src="/images/18523927_7c4eddafcaead600c13123f20f3f223f_wm.jpg" alt="" />
<figcaption>A belvárosi üzletben a kirándulók és a hegymászók is megtalálták a szükséges felszerelést. (Fotó: FORTEPAN)</figcaption>
</figure>

<figure>
<img src="/images/18523925_b743762b991609ba369d51d5db9f09e0_wm.jpg" alt="" />
<figcaption>Az autózás és motorozás egyike volt Háberl Aladár kedvteléseinek, és a harmincas évekre egyre többen osztották ezt a szenvedélyt. (Fotó: FORTEPAN)</figcaption>
</figure>

<figure>
<img src="/images/18523905_c0072ccf570eab203f8dff7c4fc06b2e_wm.jpg" alt="" />
<figcaption>Divatkép a harmincas évekből: porköpeny nőknek, játékautóval és négylábú sofőrrel. (Fotó: FORTEPAN)</figcaption>
</figure>

<figure>
<img src="/images/18523919_d8d4efbc237410882249ab1ab8cb0093_wm.jpg" alt="" />
<figcaption>Újabb strandszettek a nyári szezonra. (Fotó: FORTEPAN)</figcaption>
</figure>

<figure>
<img src="/images/18523907_3fe91ea51874d4059aab14eac89304f9_wm.jpg" alt="" />
<figcaption>Napozóruha dizájnertáskával és napernyővel. (Fotó: FORTEPAN)</figcaption>
</figure>

<figure>
<img src="/images/18523933_56b95633951986391dadaf46d79081de_wm.jpg" alt="" />
<figcaption>Teniszruhás lány egy villa teraszán. „Mindegy, mivel foglalkozol: vívsz-e, avagy tornázol, teniszt játszol-e avagy pólót, korcsolyázol-e avagy sízel, evezel-e avagy úszol. Csak egy a fontos: minden izmodat egyenletesen, rendszeresen foglalkoztasd. De tarts mértéket! Minden túlzás, minden rekordhajhászás stb. szinte az illendőség rovására is megy.” (Fotó: FORTEPAN)</figcaption>
</figure>

<figure>
<img src="/images/18523915_bffee05abb4ff9862870f24d15f84b26_wm.jpg" alt="" />
<figcaption>Bakancsból is csak a legjobbat! (Fotó: FORTEPAN)</figcaption>
</figure>

<figure>
<img src="/images/18523903_f961e4fd89652e8316a897c61aa8ee55_wm.jpg" alt="" />
<figcaption>A sílécekkel Háberl Aladár, a síbajnok és üzletember. (Fotó: FORTEPAN)</figcaption>
</figure>

<figure>
<img src="/images/18523899_4993ab5b8baf0c22d342c06bbe0bdd3b_wm.jpg" alt="" />
<figcaption>Kicsitől a hatalmasig, íme a Háberl-féle „bőröndös cikkek” újabb orgiája. És egy utolsó megfontolandó jó tanács az Illemkódexből: egy (öt) rosszul pakolt bőrönd alaposan elronthatja az utazó és az útitárs élményeit is. „Kíméletlen vagy útitársaddal szemben, ha a vasúti kocsi fülkéjébe három-négy kézipoggyásszal állítasz be. […] Ha a fülkében kinyitod útitáskádat, útitársad elé ne toalettszerek és ételneműek vad összevisszasága táruljon.” (Fotó: FORTEPAN)</figcaption>
</figure>

A képekért és az információkért köszönet Jánossy Virágnak.
