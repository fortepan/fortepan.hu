---
title: "Mit adott nekünk a Magyar Rendőr?"
date: 2016-01-24T00:00:00.000+00:00
author: Hudák Hajnal, Barakonyi Szabolcs
---

A Fortepan újabb gyűjtéséből kiderül, egyáltalán nem új keletű, hogy a hivatásos rendőrségi fotózás a legszürreálisabb fotókat eredményezi, a valóságnak egy számunkra elképzelhetetlen szegletét mutatja meg, és hogy ez nemcsak a Police.hu-korszakban, hanem mindig is így volt. 1947 és 1990 között működött a Magyar Rendőr magazin, amit nem lehetett újságosnál kapni, csak belsőleg terjesztették, és kizárólag a belügyi állomány tájékoztatását szolgálta. A magazin képei majdnem teljesen megsemmisültek, de egy szerencsés véletlen során [Urbán Tamás](http://urbantamas.hu/) megtalálta őket, és nemrég online is elérhetővé vált az archívum. A Fortepan felismerve a hagyaték jelentőségét, és látva, hogy ezek a képek alig-alig jelennek meg a médiában, átemelte a fotók egy részét saját gyűjteményébe. Újraválogatták a hagyatékot, és szabad felhasználásúvá tették a már nagy felbontású változatot, ezekből közlünk most válogatást. Első körben az abszurd fotó kedvelőinek kedveskedünk.

<figure>
<img src="/images/10842531_821f91f13736099b99aac2b808dffffc_wm.jpg" alt="" />
<figcaption>1947 és 1989 között több mint 18 ezer tekercs Leica és 6x6-os filmet exponáltak a Magyar Rendőr magazin fotósai, a közel félmillió képkockán húszezer riport látható. A szocialista Magyarországot egy különleges látószögből, a belügy nézőpontjából dokumentálták. Ezen a képen egy látványos, de igen unalmas, a célközönség ízlésének biztosan nem megfelelő szocialista ünnepséget örökítettek meg a rendőrfotósok. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842543_171f92e0b64f33303b51c5113b1b713d_wm.jpg" alt="" />
<figcaption>A rendszerváltás után majdnem megsemmisült az összes kép. 1993-ban Urbán Tamás fotós, a Zsaru Magazin száguldó riportere a szerkesztőségbe menet belebotlott hatvanezer fotónegatívba. Ennek köszönhetően a negatívok végül a Magyar Fotográfiai Múzeumba kerültek, ahol a gyűjtemény különálló, fontos részét képezik. Köszönhetően az ilyen fotóknak is, mint ez a lovas. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842559_dece83761bb0a752160ca4ac51f66126_wm.jpg" alt="" />
<figcaption>A kilencvenes évek elején havonta tűntek el a ma már kuriózumnak számító archív iratok, fotók, albumok, például a MOM, vagy a Filmgyár markológépes lebontásakor. Majdnem erre a sorsra jutott a Magyar Rendőr archívuma is. Ha Urbán nem vette volna észre a kidobott negatívokat, és nem vitte volna haza az egész gyűjteményt, akkor ezzel a merőben abszurd képpel szegényebbek lennénk most. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842549_815fb2dbcd36be1338dc0740ab427451_wm.jpg" alt="" />
<figcaption>Hopp, ez a fagyi könnyebb, mint a tölcsér? Itt valami nem stimmel! – vélheti az ellenőr. A Magyar Rendőr tudósítói országos szinten dokumentálták a belügyi, rendőrségi munkát, az állampolgárokkal szembeni eljárásokat és a vámosok, ellenőrök munkáját. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842557_e225a55bfa5afcc76b1abda870ca658f_wm.jpg" alt="" />
<figcaption>A rendőröket mindenhová elkísérték a tudósítók, izgalmas életképeket és útifotókat is találni a gyűjteményben. Ezért kerülhetett be egy ilyen vágóhídi fotó a Magyar Rendőrbe. A rengeteg véren kívül figyelemre méltóak még az arcszőrzetek és a remek beállítás is. . (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842555_466721410e4b796086122578489116ee_wm.jpg" alt="" />
<figcaption>A gyűjtemény fókuszában a rendőrség belső élete áll: kiképzések, eligazítások, lövészetek, nyaralások, járőrök és helyszínelők. Ezen a fotón valószínűleg a pisztoly helyes használatát mutatja be ez a komoly, öltönyös úr egy kiképzésen. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842553_fa1b1e416caa9b36a12baf1889bcc212_wm.jpg" alt="" />
<figcaption>Sok vidéki riport gazdagítja gyűjteményt, a tudósítók szinte mindenütt megjelentek, ahol a rendőrség ott volt. Márpedig a Rákosi-korszakban a belügy mindenütt ott volt. Még horgászni sem hagyták nyugodtan az embert. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842561_1b9fe0bf4e9266b735de272e1401de5b_wm.jpg" alt="" />
<figcaption>Ezt a cool napszemüveges, egyenruhás férfit muszáj volt megörökíteni, a tekintélyes focizászló-gyűjteményével együtt. Tárgyalópartnerének biztos könnyű volt beszédtémát találni a falat elnézve, miután elszívtak néhány szál Munkást. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842537_cee290ae3acc8c18a6129a9e08518ca7_wm.jpg" alt="" />
<figcaption>Az erőt és az egészséget meg is kellett őrizni, és most már azt is tudjuk, hogy egy rendőrségi sportnapon ilyen jó hangulat uralkodott a szocializmusban. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842551_59014cd95eb4171068fb4e7d001e350a_wm.jpg" alt="" />
<figcaption>Tűzvédelmi bemutatókat már akkoriban is tartottak, itt épp a Hungexpo területén füstölt el egy aktatáska. UPDATE: ahogy időközben olvasónk informált róla, itt nem tűzvédelmi gyakorlatról van szó, hanem voltak annak idején a pénz/értékszállítás biztonságossá tételére kísérletek. Voltak szirénázó aktatáskák, ez éppen egy füst patronos táska. Ezeket állatában a csuklóra erősített műanyag pánt hozta működésbe, ha a táskát elvették. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842547_6f03c98361677774c7ff9c57252725fa_wm.jpg" alt="" />
<figcaption>Eligazítás a lakótelepen. A görkoris közlekedésnek is vannak szabályai – tudhatták meg a lányok a járőrtől. Mi pedig addig nosztalgiázhatunk a szandálszerű görkorin, a rendőr egyenruháján, vagy a ruháikon. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842545_0db5118a74c5448c1187258fb11f31ac_wm.jpg" alt="" />
<figcaption>Ennél jobb irodát el sem lehet képzelni. A Magyar Rendőr képeivel bepillantást nyerhetünk olyan dolgokba, mint hogy milyen munkakörülmények közt dolgoztak a kivételezett belügyesek. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842527_fbd084fd5fc8ca3a6d19571d9ee4e372_wm.jpg" alt="" />
<figcaption>Ez egy izgalmas életkép, amiről igen nehéz eldönteni, mit ábrázol. A legvalószínűbb, hogy a tudósító egy joviális ismerősének a kocsmából való kijövetelét kapta lencsevégre. Az tény, hogy a főszereplő nagyon szereti azt a lámpát. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842529_394d3883b7a37a7a7449831aaf8ea29d_wm.jpg" alt="" />
<figcaption>Egy időben általában három-négy fotós szállította a riportokat és tudósításokat, amik jórészt sosem jelentek meg a lapban. Úgy sejtjük, ez a komikus kép is valószínűleg így járt. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842541_f224c0c0cbe91bf6c403844da9ad54de_wm.jpg" alt="" />
<figcaption>A képvicc címe az lehetne: "fejjel megy a falnak". A rendőrség stúdiójából ilyen abszurd fotók kerületek elő. Ezt valószínűleg egy bűntény rekonstrukciója közben kattintották, de még így sem igazán érthető, miért lépdel a rendőr a fal felé. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842539_e179b29b641d35f918a34c94d8ceb726_wm.jpg" alt="" />
<figcaption>Rengeteg beállított fotót készítettek. A Magyar Rendőr fotósairól keveset lehet tudni, nagy részük jó szakember, rendőrségi fotós volt, akik sokszor maguk is helyszíneltek. A fotósoktól tehát általában távol állt a művészi fényképezés, de szakmájukat általában magas színvonalon űzték. Néhány név a fotósok közül: Bartal Ferenc, Beke Béla, Csattos Pál, Dáloky János, Katona József, Kristóf László, Rédei Ferenc, Ruttkay Pál, Sárkány Armand, Sebestyén Jenő, Várhelyi László, Vécsey Attila és Villány Pál. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842535_83e7fb78965be2462b2c710b648b4e8a_wm.jpg" alt="" />
<figcaption>Abban nincs semmi különös, hogy három férfi célba lő. Na de ez a szerelés, ez a beállás és ez a fotó! (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842533_9bee5190e3fe9a3f6b1b9e1a4c1cf1aa_wm.jpg" alt="" />
<figcaption>Az új autópályát még alig használta valaki, fizetni sem kellett érte, szegény birkák mégis a felüljáróra kényszerültek. Az ősi világ és a modern kor kontrasztját a mélázó biciklis fiú alakja még jobban felerősíti. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842525_9fd3a41a8f00d49aca8a08691f5ab7c8_wm.jpg" alt="" />
<figcaption>Üldögélünk, üldögélünk? Gyanús lumpen elemet igazoltat a szemfüles rendőr, az pedig álnaivan vakargatja lázadó frizuráját. Még egy remek helyszínelőfotó. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842495_ef908a18e92660ab938303e9441c2fd7_wm.jpg" alt="" />
<figcaption>A kontraszt itt is megvan: először a bikinis nős Tungsram-reklámon akad meg a szem, aztán letéved a kopasz irodisták fejére, aztán vissza a bikinis nőre. A korszak elengedhetetlen irodakelléke, a teli hamutartó és a fekete bakelittelefon sem hiányozhat. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842491_eaf42dc6d004401d71816313f25af3b7_wm.jpg" alt="" />
<figcaption>Ez a fotó egyáltalán nem tűnik beállítottnak, a csinos hölgy láthatóan tényleg nagyon fel van háborodva valamin, ami nem az ő hibája. A tudósító pedig elégedetten kattinthatott egy jó képet. (Fotó: Magyar Rendőr / FORTEPAN)</figcaption>
</figure>

<figure>
<img src="/images/10842493_4800e09d8c9a6dea4f7fc6fd7047e79a_wm.jpg" alt="" />
<figcaption>Az elkövető ezt graffitizést biztos nem úszta meg szárazon, hiszen még szignózta is a rendszerkritikát. Legalább így fennmaradt az utókor számára. (Fotó: Magyar Rendőr / FORTEPAN)</figcaption>
</figure>
