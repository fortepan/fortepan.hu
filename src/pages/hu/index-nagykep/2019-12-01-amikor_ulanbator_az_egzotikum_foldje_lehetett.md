---
title: "Amikor Ulánbátor az egzotikum földje lehetett"
date: 2019-12-01T00:00:00.000+00:00
author: Kántor Viola, Barakonyi Szabolcs (képszerkesztő)
cover_image: /images/30588831_a137ff8d1c694ba942179914ea2c2109_wm.jpg
---

Inkei Péter elsődleges munkaeszköze nem a kép lett, hanem a szó. Pedig édesapja, Inkey Tibor a magyar sztárportrék legendás filmgyári fotósa volt, a fiú a társadalmi folyamatok vizsgálata iránt elkötelezett kutatóként, főtisztviselőként és szerkesztőként vált ismertté. Igaz, szemben nővérével belőle nem lett fotóművész, nem vonhatta ki magát édesapja inspiráló hatása alól: hobbifotósként több sorozatot is készített huszonévesen, és csak az egyetem elvégzése után tette le a fényképezőgépet – pontosabban szólva, adta vissza azt édesapjának. Szerencsés helyzetben volt: egy-egy külföldi utazása előtt Inkey Tibor valamelyik profi gépét akaszthatta a nyakába, tőle kapott megfelelő minőségű negatívot, és számíthatott rá akkor is, amikor a lakásuk cselédszobájából kialakított sötétkamrában hívta elő és nagyította a képeit.

Inkei Péter egyik figyelemreméltó sorozatát Mongólia fővárosában, Ulánbátorban készítette 1967-ben. Az akkor angol szakon tanuló egyetemi hallgató a magyar KISZ-delegáció tagjaként utazott ki a Nemzetközi Diákszövetség éves kongresszusára, ahol tolmácsként közvetített a nyugati és a keleti baloldali ifjúsági csoportok között. A hivatalos program mellett pedig vagy csoportosan vagy egyedül járta a várost, és fényképezte az egzotikus utazás pillanatait.

Bár ő maga hívta fel a figyelmünket arra, hogy a Fortepan archívumában található olyan 1969-ben készült fotósorozat is, amely etnografikus értékű képeket tartalmaz a korabeli mongol vidékről, érdekes kordokumentumként szolgálnak az általa készített fényképek is a hatvanas évekből.

Ott, ahol a mai Ulánbátorban hatsávos utakon japán és kínai terepjárók száguldanak, ötven évvel ezelőtt még döngöltföld-utakat érzékelt a kamera objektívje, és a forgalmi táblák azt jelezték, hogy hova nem lehet lóval behajtani, a városi táj közepén pedig kisgyerekek hajtottak karikát. A mongol parlament előtt buszra váró emberek mellett a helyi mozi is feltűnik a képeken, de a korabeli helyi építészet sajátos kétarcúságát is megidézik a fotók.

Több fénykép is érdekes kétlaki világot tár elénk, számos városfotón azt látjuk, hogy a szovjet mintára épült blokkházak mellett jurtákat húztak fel a helyiek. Ezek a fotók annak a tanúi, hogy miként ragaszkodtak hagyományaikhoz, kulturálisan örökölt életformájukhoz a mongolok, akiknek gyerekkoruk óta az volt az alaptapasztalatuk, hogy a család egyetlen osztatlan térben, a kör alaprajzú jurtában él együtt. Vagyis a helyiek számára egyáltalán nem volt természetes, hogy olyan, körülbelül negyven négyzetméteres panellakásokba költözzenek, ahol mindenkinek külön szobája van, és ahol rideg falak választják el a családtagokat egymástól. Annak mementóit látjuk, ahogy a modernizálódó életből visszavágyik a mongol sztyepp népe a tradicionális életkörülményei közé. Ahogy a fotók készítője mondja, úgy éltek a helyiek, mintha lenne egy telkük, csak nem 20 kilométerre, hanem 20 méterre az otthonuktól.

Sajátos politikai kortörténeti dokumentumot is tartalmaz a sorozat. Az egyik képen azt látjuk, egy kislány dirigál egy gyerekkórust. Első ránézésre nem is sejti az ember, hogy milyen többszólamú dráma húzódik meg a kép hátterében. Inkei Péter visszaemlékezése szerint a fénykép egy olyan kirándulás során készült, amelyet a nemzetközi kongresszusra érkező nyugati diákok szerveztek. A helyszín egy kínai telep volt, ahol a Mongóliában dolgozó kínai tanácsadók, vendégmunkások kolóniája élt. A fotós egy olyan jelenetet örökített meg, ahol a delegáció tagjainak fogadására összesereglett gyerekek maoista rigmusokat kántáltak, amit azonban mongol és kínai nyelvtudás híján a vendégek nem értettek. Ám a kongresszus résztvevőit nemcsak dalokkal köszöntötte a kínai közösség, hanem jelvényeket és piros könyveket is osztogattak a látogatóknak. A kínai kulturális forradalom ekkor már javában zajlott. A látogatás után pár órával pedig a magyar KISZ-küldöttség tagjai megtudták, hogy a pekingi rádió bemondta, a Nemzetközi Diákszövetség kongresszusának küldöttei meglátogatták a kínaiakat, és szolidaritási esküt tettek. Inkei Péter úgy fogalmazott, úgy érezték, csapdába estek. A riadalom akkora volt, hogy szinte minden kínai ajándékot megsemmisítettek a magyar vendégek, a helyiek tanácsára pedig mongol kísérőjükkel kapcsolatban hangsúlyozni kellett, hogy neki nem volt tudomása a program természetéről, hiszen ha nem tudják őt kimenteni, akkor kényszermunkatáborba küldhették volna a segítőjüket.

A sorozat legerősebb képei szintén a korabeli társadalmi átalakítás programját idézik meg különös módon. Ulánbátor Gandan-dombra épült buddhista kolostorába turistaként érkezett társaival a fényképész. Bár a hely spiritualitása nem fogta meg a látogatókat, Inkei Péter emlékei szerint a kolostorok és a benne élő szerzetesek sorsa megérintette őt is és a delegáció más tagjait is. Tudták, hogy Mongóliában a férfiak jelentős része hagyományosan szerzetes volt. A korszakban pedig ezt olyannyira felszámolták, hogy dokumentálni a korábbi állapotnak már csak egy kicsi maradékát lehetett. A baloldali elkötelezettségű fiatalokat ennek a változásnak az emberi, társadalmi, történelmi vonatkozásai fogták meg. Ahogy Inkei Péter fogalmazott, szomorú volt az a pici skanzen, amit meghagytak a múltból.

<figure>
<img src="/images/30504687_2c3f951757db8c371b3bcf3d4c74c54c_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504667_4a85a165d5016bc3cbfe44aae1f8c231_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504685_e756ece49281e6c58f1be503888fb61d_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504681_bf9c6b45f23680d865a0c9b7388e108b_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504673_fde9839986d9dd35fcff96b596bd2f27_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504663_b90d98845c42be082d66420670666ac4_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504675_d47e6dba7e4c5a96f45d4cfe9f64936e_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504679_21b53308aee187eaf08131d61bc47e57_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504669_ac8e923cf7e88112e380fea93e688f37_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504677_ccd21a2b3732541ce7e087e8a1c465c2_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504671_8c3d6099c9bc6d18b6d26560e487befb_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30588825_7f1fad65eae9ec482165ead7bc3652be_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504665_0e436a1b63f5c34ab861479a6a9c93d4_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504689_056cf24c21562b368f598f7cdc73aa31_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504661_21568d2e9ae6e78b08380342d582a1de_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504683_482c30371800b67c0075117dc161a5dc_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30504659_c316cea4f37272c2130af47567c870cb_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>

<figure>
<img src="/images/30588827_ef930bc9c15be1217ad96324f7a6d927_wm.jpg" alt="" />
<figcaption>(Fotó: Inkei Péter / FORTEPAN)</figcaption>
</figure>
