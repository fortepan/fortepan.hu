---
title: "A legprofibb amatőr"
date: 2020-06-14T00:00:00.000+00:00
author: Barakonyi Szabolcs
cover_image: /images/33395608_b5607b60c79651514ae5e199ace0d7c2_wm.jpg
---

Időnként felmerül a kérdés, hogy akkor most hány [Vivian Maiere](http://www.vivianmaier.com/about-vivian-maier/) van Magyarországnak. Látom a megosztások szövegéből, a kommentekből, hogy egy-egy fortepanos szerző lesz az új magyar Vivian Maier. A válasz egyszerű: sok ilyenünk van, de igazából egy sincs. A jó utcai fényképezéshez nem kell sok dolog, de nem árt, ha a képek egy minél nagyobb városban készülnek, ahol nagy a forgalom, sokféle ember van jelen egyszerre, és az utcákon mindenféle fura alakok is mászkálnak. Az alapvető különbség az, hogy Magyarországnak megközelítőleg sincs egy Chicagója – Budapest a legnagyobb város, itt kell boldogulni az utcai fotózással. A fortepanos szerzők képein azonban az jön szembe időnként, hogy a magyar főváros egyáltalán nem rossz terep.

Mindig érdekes egy lappangó fotós világát megfejteni. Nincsenek interjúk, kiállítások, katalógusok, publikációk, feljegyzések, javarészt csak a képekből olvashatjuk ki az adott szerző személyiségét. Ha mondhatok ilyet, több szerzővel jóban vagyok a Fortepanról, úgy érzem, sok mindent megtudtam róluk, miközben órákon át válogattam a képeiket. [Kriss Géza](http://krissgezafoto.net/aboutme.htm) képeire nem teljesen igaz a lappangás, de én például nem ismertem őket. Sokan vagyunk ezzel így, mert Kriss nem lépett át a profik világába, nagyon aktív volt viszont az amatőrfotós-életben. Két héttel ezelőtti [cikkünkben](https://index.hu/fortepan/2020/05/31/kriss_geza_ablaka/) írtunk is róla.

Amit érzek Kriss fotós személyiségéről, az egy kicsi bátortalanság – lehet, ez az oka, hogy nem mozdult ki az amatőr mozgalomból. Ezt nem mint kritika mondom, személyes tapasztalatomból tudom, mennyire nehéz idegen embereket csak úgy az utcán lefényképezni közelről. Ráadásul ez nálunk ebben a formában be is lett tiltva pár éve. Említettük legutóbb, hogy Kriss meleg fényekkel, geometriával és – ha tehette – felülnézetből dolgozott. Sok olyan mintázatot használt, amik a belépő fotós sétákon segítenek, ha igazából az utcákon éppen nem történik semmi sem. Sok fotóklubban ezeken gyakorolják a képalkotást, egyfajta stúdium részeként. A nedves aszfalt, az ellenfény, a hirtelen leszakadt hóesés mind az eseménytelen fotográfia kitüntetett pillanatai. Szintén Kriss visszahúzódóbb személyiségére utal a teleobjektív, az, hogy az emberek gyakran inkább háttal állnak, továbbá az említett felülnézet láthatatlansága. Ahogy mondtam, nagyon stresszes az utcai fényképezés, ezen sokat segít a távolság és az a tapintat, hogy végül mégsem merünk arcba fényképezni az ismerőseinken és a gyerekeken kívül másokat. Ha úgy tetszik, Kriss Géza mesterlövész volt, Vivian Maier meg egy zsebtolvaj, aki a legismertebb képeit egy felülről belenézős géppel készítette. Így nem lehetett tudni, hogy fényképez éppen, vagy csak a gépét piszkálgatja. Maiernél még ott a rejtélyes élete is, az, hogy képeit sosem mutatta meg senkinek, viszont tudatosan képezte magát, albumokból tanulmányozta a fotográfia fősodrát.

Van még valami, ami többször előfordult már, talán ezért Vivian Maier-ezünk. Érkezik egy új adományozó a Fortepanhoz, és nem értem, hogy ezeket a képeket miért nem láthattuk eddig. Adott esetben egy-két képnek egyértelműen ott lenne a helye a legjobbak között, néhány darab simán jobb, mint a leghíresebb kortársaik. Ha százezres nagyságú hagyaték nagy valószínűséggel nem is fog előkerülni Magyarországon, egy alternatív hazai kánont lassan össze lehet állítani a Fortepan képeiből. Bár Kriss Géza képei nem mind tökéletesek, a legtöbbjük tökéletes fényképekre emlékeztetheti a nézőt.

<figure>
<img src="/images/33361844_994d014de7f89b74fa0b69d2810618d4_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361862_304ac2c85986ddecfb04599b755f85c2_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361880_1c6695264ff4190c06c58549ede58a0a_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361846_730c9ff383119696f50ccc308e25532d_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361852_b61e8180dc615ef88dc56203dbb16b88_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361840_a2a4e996d306c889d7f83340419ed774_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361842_3727550c2da5d422ffca0ec54df79db4_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361864_575c89730ac8fbd2e6c7f8890a343b72_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361872_97bc6c24db91e8edd4bdc7b06dc090ed_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361884_3b1577cd391d284d5625e9617a1d8204_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361866_1ff94e8b7bf3495438f2af3d708f271b_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361870_ea18f2a1df55d02551d52b00409d3549_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361878_bc05d34bc77cd726e5766a5e711bc2d3_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361848_50a0eeabc3cf0b1912e310399f55a8a9_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361874_5f2d836eb8b7d87808207eed6e3dd4a7_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361868_3c5cd345c5c1ff006a2574fbaa9a1343_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361876_1d712a02c4619ad9f2e3c38bb2f02212_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361858_72c26ef5bb4e80dc957d2f12cf965e85_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>

<figure>
<img src="/images/33361882_c9e378ca2c7ee238a406cba93adf1c5d_wm.jpg" alt="" />
<figcaption>(Fotó: Kriss Géza / FORTEPAN)</figcaption>
</figure>
