---
title: "Megérkezett-e már az NDK-s turmixgép, a levehető ajtós?"
date: 2018-01-07T00:00:00.000+00:00
author: Nagy Attila Károly
cover_image: /images/19071901_08687bc3befa2db0f150fd2e5d113b0e_wm.jpg
---

A magyar kabarétörténet egyik legjobb darabját és abból az egész korszakot elképesztő sűrűséggel leíró szállóigévé vált kérdést köszönhetjük Kern Andrásnak: az 1979-es [Halló, Belváros](http://www.ndk.hu/zs/hang/turmix.htm) ugyan a korszak állami telefonszolgáltatását figurázta ki, de a fentebb olvasható, a kabarétréfa során többször visszatérő sor a szocialista tervgazdálkodásról, a hiánygazdaságról és pult fölötti és alatti kereskedelemről ugyanúgy mesél.

Alábbi válogatásunk olyan képeket mutat meg a Fortepan archívumából, amik mintha egyenesen a Kern András által megidézett Vasedény boltban készültek volna. Ha nem pont így, de azért szépen szemléltetik, miként váltak ha lassan is, de egyre biztosabban a magyar háztartások részeivé a különféle háztartási műszaki cikkek, kisgépek. És elöljáróban annyit elárulhatunk: fotósorozatunk happy enddel zárul!

<figure>
<img src="/images/19069939_76fcd8fe39842ae991fd6aa2b1096eba_wm.jpg" alt="" />
<figcaption>1958: Budapest, V. Kossuth Lajos utca 2/b, Keravill üzlet, bemutatóterem. A spontán elkapott pillanatképen egy eladó a pultra fölhalmozott különféle műszaki cikkeket mutatja be egy vásárlónak. Láthatunk itt hősugárzót, többféle kávéfőzőt, vasalót, kenyérpirítót, a háttérben egy jókora rádiót. (Fotó: Bauer Sándor / FORTEPAN)</figcaption>
</figure>

<figure>
<img src="/images/19069961_849a73166f6bcd4e2177787db3c86b79_wm.jpg" alt="" />
<figcaption>1959: nem tudunk másra gondolni, mint hogy ezt a fali csaphoz csatlakoztatott turmixgépet a víz hajtja. A 60 évvel ezelőtti minőségi buheratechnológiáról nem találtunk megnyugtató leírást. Frissítés: "A vízhajtású turmixgép nem buheratechnológia, ez gyárilag ilyen. Nekünk akkoriban vízzel hajtott krumplipucoló gépünk volt (természetesen NDK-s), ami egy kb. 4-5 liter űrtartalmú, belül rücskös műanyag edény, az alsó része egy tányér, amely ugyanígy vízhajtással forgott, és a rücskös fal lassanként ledörzsölte a krumplihéjat. A gépet a mosogatómedencében kellett használni, hogy a víz el tudjon folyni. Akkor még nem volt divat a környezetvédelem, meg a vízzel való takarékosság" – írta olvasónk, Márta. (Fotó: Bauer Sándor / FORTEPAN)</figcaption>
</figure>

<figure>
<img src="/images/19069965_e5a96e306f6e13c63ae163cd064314ad_wm.jpg" alt="" />
<figcaption>1959: Svájci "Turmix" turmixgép és nyugati gyártmányú kakaókészítő gép egy magyar vendéglátóipari egységben. (Fotó: Bauer Sándor / FORTEPAN)</figcaption>
</figure>

<figure>
<img src="/images/19069969_1c4c910a6f4e1395c9e9c7a02356a0c6_wm.jpg" alt="" />
<figcaption>Háztartási kisgépszett 1960-ból, meglehetősen praktikus üvegmosófejjel. (Fotó: Bauer Sándor / FORTEPAN)</figcaption>
</figure>

<figure>
<img src="/images/19069967_59dd59e9430c94aa3a9a1e03d68dc7ec_wm.jpg" alt="" />
<figcaption>Hogyan pucoljuk tökéletesen tisztára a tejértes tejesüveget vadonatúj konyhai robotgépünkkkel? (Fotó: Bauer Sándor / FORTEPAN)</figcaption>
</figure>

<figure>
<img src="/images/19074373_f6e5c200f3139e59fd7c448a3a80d2cf_wm.jpg" alt="" />
<figcaption>Svájci gyártmányú, "Turmix" márkájú turmixgép. Színes, a szocialista erkölcstől és konyhaeszménytől kissé távol álló reklámfotó, bikinis manökennel, 1962-ből. (Fotó: Bauer Sándor / FORTEPAN)</figcaption>
</figure>

<figure>
<img src="/images/19069973_ac39d1a7cd307dff665307cbf3a242fa_wm.jpg" alt="" />
<figcaption>1962: turmixgéppel készül az egészséges és ízletes turmix a turmixbárban. (Fotó: Bauer Sándor / FORTEPAN)</figcaption>
</figure>

<figure>
<img src="/images/19069955_535f1231518e8d6f2c636729b08a2c2e_wm.jpg" alt="" />
<figcaption>Egy dombóvári üzlet kissé kaotikus villamossági kirakata, 1964-ből. Van itt minden, Lehel 120 hűtőszekrény, Himfi mosógép (a Hajdúsági Iparművek terméke), centrifuga (szintén HIM), Venus porszívó (magyar gyártmány), többféle padlókefe, hősugárzó. A kirakat maga szakiskolai gyakorlati versenyre készült, egy tokaji diák műve. (Fotó: Erky-Nagy Tibor / FORTEPAN)</figcaption>
</figure>

<figure>
<img src="/images/19069975_88a0d8266e692639946672c62aa70a1d_wm.jpg" alt="" />
<figcaption>Háztartási bolt kirakata, többféle termosszal, kávéfőzővel, hajszárítóval, vasalóval, és középen, külön állványon Üstökös (Komet) márkájú NDK-s multifunkciós konyhai robotgéppel (1964). (Fotó: Erky-Nagy Tibor / FORTEPAN)</figcaption>
</figure>

<figure>
<img src="/images/19069945_92d3ccdcab761fb2f228edb5d4de0ba4_wm.jpg" alt="" />
<figcaption>Még egy kép Dombóvárról: a Napsugár Áruház (Hunyadi tér 2.) háztartási gépeket és egyéb műszaki cikkeket felvonultató polcai (1972). (Fotó: Erky-Nagy Tibor / FORTEPAN)</figcaption>
</figure>

<figure>
<img src="/images/19069943_60e1913b9aeb27b863e033354eeb54c1_wm.jpg" alt="" />
<figcaption>Szép, mint öt vasaló szándékos találkozása a bolti kirakatban (1973). (Fotó: Bauer Sándor / FORTEPAN)</figcaption>
</figure>

<figure>
<img src="/images/19069953_28bf1ecd1f73248e66f2788206f3faac_wm.jpg" alt="" />
<figcaption>1974: a gödöllői Szövetkezeti Áruház műszaki osztályának kínálata. A Szabadság téri háztartási boltban a hűtőszekrényeken, fagyasztógépeken kívül olyan alapvető szocialista műszaki cikkeket lehetett kapni, mint például a VEF táskarádió, BRG MK-25 kazettás magnó, Videoton TC 1607 "Tünde" fekete-fehér televízió. A hűtőben elhelyezett dekorációs termékek: Csárdás ömlesztett cikkelyes sajt, Globus löncshús, Pepsi-Cola, konzerv halászlé, fehér és vörös bor (Medoc, Kiváló Áruk Fóruma matricával). (Fotó: Bauer Sándor / FORTEPAN)</figcaption>
</figure>

<figure>
<img src="/images/19069949_4650ac93db3060b59b98848b12de6905_wm.jpg" alt="" />
<figcaption>1976-ban nyitott a Skála Budapest Szövetkezeti Nagyáruház (XI. kerület, Schönherz Zoltán út, ma Október huszonharmadika utca). A képen a műszaki osztály híradástechnikai részlege, Orion és Videoton tévékkel. (Fotó: Urbán Tamás / FORTEPAN)</figcaption>
</figure>

<figure>
<img src="/images/19069977_652ddf34bfb92d10ee686ddfac762094_wm.jpg" alt="" />
<figcaption>1977: és igen, megérkezett! A legendás NDK turmixgép, az RG-28 bemutatója a háztartási kisgép osztályon, a Corvin Áruház bevásárlóközpontban. A képen a keverőtálas habverő funkcióját szemlélteti egy áruházi dolgozó. (Fotó: Urbán Tamás / FORTEPAN)</figcaption>
</figure>
