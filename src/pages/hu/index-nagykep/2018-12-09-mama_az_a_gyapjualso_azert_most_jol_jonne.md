---
title: "Mama, az a gyapjúalsó azért most jól jönne!"
date: 2018-12-09T00:00:00.000+00:00
author: Miklósi Gábor, Barakonyi Szabolcs (képszerkesztő)
cover_image: /images/22521826_941b80a1d064d8a71b4edb464ef58dc9_wm.jpg
---

Irgalmatlan nehéz felhúzni egy vitorlázógépet a Hármashatár-hegy tetejére a kavicsos úton. Hiába van alatta egy guruló bölcső, a kövekben mindig el-elakadtunk. Másfél órát küzdöttünk, hogy felgyötörjük valahogy. Először az öregcserkész Tibibá repült, és a fiúkkal azt beszéltük meg, hogy ha visszaértünk, majd itt, a csúcson sorsoljuk ki, ki lesz a következő pilóta. Hatan vagyunk, hónapok óta nem repült egyikünk sem. 1936 január van, nulla fok, szakad rólam a víz. Róluk is. Egy évet adnék az életemből, hogy én legyek a szerencsés. Ötöt!

<figure>
<img src="/images/21289430_63961f430363dde9ad997f9bbd402277_wm.jpg" alt="" />
<figcaption>Rubik R 07 Vöcsök a startra várva, előtte a "Krehács" becenevű csörlőkötél vontató, 1957. Magasságos ég! Én fogok repülni! 2 éve járok ide, 11 felszállásból 37 percet repültem. Éjjel-nappal itt vagyok, ha esik, ha szakad, ha ömlik, mert hátha eláll és repülhetek, hát szeptember után most megint repülni fogok! Emberek, REPÜLNI FOGOK! (Fotó: Mészáros Zoltán / FORTEPAN)</figcaption>
</figure>

<figure>
<img src="/images/21289402_f654efb70f8255c86a46b2e53cf2c726_wm.jpg" alt="" />
<figcaption>A jelzőrakéta-kilövő pisztoly használatának gyakorlása a Hármashatár-hegyen, 1964. (Fotó: Mészáros Zoltán / FORTEPAN)</figcaption>
</figure>

<figure>
<img src="/images/21289422_2564c323565993a10579844ef5ee52fd_wm.jpg" alt="" />
<figcaption>Meg kéne száradni, mert így rám fog fagyni a bőrkabát, mondta is a mama reggel, hogy kéne még az a gyapjúalsó, hát igaza volt, de már rohannom kellett. Megszáradni nincs idő, más is akar repülni, hamar sötétedik, jó esetben még egy ember fel tud majd szállni, mire megint felhurcoljuk a Jamboree-t. A Sámi meg a Józsi mesélték, hogy Budaörsön csőrlővel meg motoros géppel húzzák fel a vitorlázógépeket. Hát itt ilyen még nincs, a hangár is csak két éve lett kész, marad a jó öreg gumikötél. (Fotó: Mészáros Zoltán / FORTEPAN)</figcaption>
</figure>

<figure>
<img src="/images/21289418_891342726e1d4cd38bc2698e4d154cc1_wm.jpg" alt="" />
<figcaption>Láttam pár hete a Rottert repülni a Karakánnal, hát egy álom az a gép. A legtitkosabb, legmerészebb vágyam, hogy egyszer felszállhassak vele. Előbb persze meg kéne tanulni rendesen repülni. Na nem úgy, mint a Rotter, az az ember egy madár, már akkor szárnya volt, amikor megszületett. De most itt a Jamboree, itt van a betonrámpán, kilövésre kész, és én ülök benne, én! Nincs sok szél, de legalább nyugati, pont ide fúj. (Fotó: Vojnich Pál / FORTEPAN)</figcaption>
</figure>

<figure>
<img src="/images/21289404_a79a1cd33dfac5db95c478f427ca6948_wm.jpg" alt="" />
<figcaption>Acélsodronyt feszítenek ki a Rubik R-07b Vöcsök startjához a Hármashatár-hegy régi repülőterén, 1960. Uramisten, mennyire izzad a tenyerem, mindig ez van. A Rotteré biztos nem izzad. A srácok kihúzták a csúzlit, Tibibá int, megránt a csúzli, áááá, repülök! (Fotó: Mészáros Zoltán / FORTEPAN)</figcaption>
</figure>

<figure>
<img src="/images/21289414_eb57271359d5d2bdf0999dbb3ecc382c_wm.jpg" alt="" />
<figcaption>Egy Jancsó-Szokolay M-22 vitorlázó repülőgép a Hármashatár-hegyen 1940-ben. Kicsit rátartok jobbra, és, és, és ahelyett, hogy süllyednék, csak emelkedek, emelkedek. Mama, repülök! Papa, ne haragudj, tudom, nem örültél amikor elkezdtem lejárni a MOVE-ba, de egyszerűen muszáj volt repülnöm, muszáj! Nem érted, de ha most itt lennél, mégis értenéd, hogy semmi, semmi, semmi ehhez fogható nincs! Mondta is tavaly a Karakán avatásakor a Gömbös Gyuláné, a miniszterelnök felesége, hogy aki nem repül, sose fogja érteni, miért lehetetlen ezt abbahagyni. Mennyire igaza van a nagyméltóságú asszonynak! (Fotó: Vojnich Pál / FORTEPAN)</figcaption>
</figure>

<figure>
<img src="/images/21289412_355721dd70814cb407f04de7565444e0_wm.jpg" alt="" />
<figcaption>A Jamboree lassul a fákhoz képest, ez azt jelenti, hogy erősödik a szél. Micsoda szerencsém van, az egész hegyoldal az Újlaki hegytől a Viharhegyig végig folyamatosan emel! Látom a Tibibáékat, egész kicsikék, integetnek. Hadd integessenek, bánom én! Kiemelt a lejtőszél vagy 200 méter magasra a hegy fölé! Szerencsére nem kell termiket keresgélni, az úgysem az erősségem, meg hát ilyenkor nem is igen van termik, bár a Rotter a múltkor azt mondta, hogy dedebizony néha télen is van. Hát, ha valaki, ő tudja. (Fotó: Vojnich Pál / FORTEPAN)</figcaption>
</figure>

<figure>
<img src="/images/21289406_5a189f3a488bba5472f13a29d6c54809_wm.jpg" alt="" />
<figcaption>Lippisch RRG-1 Zögling a Hármashatár-hegyen, 1948. Rém hideg van. Fél órája repülök, miközben az eddigi rekordom 8 perc! Nagyon jól esne egy forró tea a hangárban, de ha lent lennék, akkor meg itt akarnék lenni fent. Hát most itt vagyok, akar a fene lent teázni! Mondjuk az a gyapjúalsó, azért az most jól jönne! Nem voltam még ilyen magasan, a hegy mögött egész Budapest látszik. A Sámiék meg fognak pukkadni az irigységtől! (Fotó: Berkó Pál / FORTEPAN)</figcaption>
</figure>

<figure>
<img src="/images/21289396_74b000db730487ee129f2f875ef4ebe3_wm.jpg" alt="" />
<figcaption>Letov LF-109 Pionyr vitorlázó repülőgép a felső hangár előtt, a háttérben az Újlaki-hegy, 1960. Nem is tudom már megbecsülni, milyen magasan lehetek. A Tibibáékat alig látom, mintha még mindig integetnének. Ideje leszállni, kezd elfagyni a kezem. Az a tervem, hogy kirepülök előre nyugat felé, ahol már nincs feláramlás, ott elvesztem a magasságot, aztán visszajövök és leteszem a gépet. (Fotó: Mészáros Zoltán / FORTEPAN)</figcaption>
</figure>

<figure>
<img src="/images/21289432_a93433f933bf4efe3249de74be9a5f3f_wm.jpg" alt="" />
<figcaption>Előtérben egy Rubik R-15 Koma, hátrébb Rubik R 08 D-Pilis és egy C-2 Cinke vitorlázó repülőgép a Hármashatár-hegyen, 1957. De hiába vesztem el a magasságot, ha egyszer amikor visszajövök hogy leszálljak, mindig újra kiemel a hegyoldal! Már vagy ötször próbáltam, a kutyaúristenit! Látom a Tibibá meg a Sámi meg a többek lejöttek a bölcsővel ide a hegyről. A Tibibá megint integet. Ne integessél, Tibibá, mutogasd el, mit akarsz! (Fotó: Mészáros Zoltán / FORTEPAN)</figcaption>
</figure>

<figure>
<img src="/images/21289428_47bd4e630fcfc04c0ecfbddf9763e3a0_wm.jpg" alt="" />
<figcaption>(Rubik) R-26 Góbé vitorlázó repülőgép az alsó repülőtéren, háttérben a Vöröskövár szélével és a reptér füvét nyíró birkanyájjal. Hármashatár-hegy,1968. Ja, hogy ne itt tegyem le, hanem ott a Vöröskővár alatti nagy réten! Igaza lesz, ott nincs domboldal ami belezavarna. Hepehupás meg tele van ürgelyukkal. Na, végre sikerült! Szeretem, amikor csúszik a gép a talpán, és nagyokat ugrik. (Fotó: MHSZ / FORTEPAN)</figcaption>
</figure>

<figure>
<img src="/images/21289424_6631ad6051fe310ed76594a1a7cc76d2_wm.jpg" alt="" />
<figcaption>Egy óra húsz perc! Igazi pilóta lettem! A csapat feldobált a levegőbe, a Tibibá meg azt mondja, szépen vezettem a gépet, látszott, hogy tudom, mit csinálok. A Józsiék nógatnak, hogy toljuk vissza a Jamboreet a hegyre, pedig késő van, itt ma más már nem repül, de rajtam nem fog múlni, legalább kimelegedek. A korhű adatokon alapuló monológ teljes mértékben fiktív. (Fotó: Mészáros Zoltán / FORTEPAN)</figcaption>
</figure>

<figure>
<img src="/images/21289410_e35e6d78f93180d063014b231fef9052_wm.jpg" alt="" />
<figcaption>Fejtetőre állt Rubik R-08c Pilis vitorlázó repülőgép a Hármashatár-hegy tövében a nyugati oldalon, 1940. (Fotó: Vojnich Pál / FORTEPAN)</figcaption>
</figure>

<figure>
<img src="/images/21289420_59572cc20fba8d8b0f5836157e95fe16_wm.jpg" alt="" />
<figcaption>Rubik R-08d Pilis, Rubik B-2 Pilis, Rubik R-07b Vöcsök és C-2 Cinke típusú vitorlázó repülőgépek karbantartása, 1964. (Fotó: Mészáros Zoltán / FORTEPAN)</figcaption>
</figure>
