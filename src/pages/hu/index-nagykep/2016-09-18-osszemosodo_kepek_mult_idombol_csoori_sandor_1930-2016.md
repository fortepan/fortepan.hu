---
title: "Összemosódó képek múlt időmből: Csoóri Sándor 1930-2016"
date: 2016-09-18T00:00:00.000+00:00
author: Kiss Eszter, Barakonyi Szabolcs (képszerkesztő)
---

Csoóri Sándor még a református gimnázium VII. osztályos tanulója volt, amikor 1949-ben a Pápai Néplapban verseket és termelési riportokat publikált. [„Én a proletárokkal fejlődöm/ mint anyaméhben a kisgyerek”](http://library.hungaricana.hu/hu/view/PapaiNeplap_1949/?pg=73&layout=s&query=SZO%3D(cso%C3%B3ri)) - írta abban a korszakban, amikor [„nem is nagyon fontos az emberi szó: a traktor és a cséplő dalol.”](http://library.hungaricana.hu/hu/view/PapaiNeplap_1949/?pg=116&layout=s) A háború utáni új világ a munkásosztály és a parasztság diadalától harsogott, tömegesen kerültek az oktatásba és a nagyvárosokba az olyan tehetséges parasztgyerekek, mint az „elzárt és elzárkózó” Zámolyon született Csoóri.

Könyvek helyett történetek vették körül, a családi legendárium szerint haldokló nagyanyja lökte az irodalom felé és a régi életformától minél messzebbre, amikor az újszülött a feje alá csúsztatta gyűrött és megsárgult Bibliáját: „az új sarj írástudó ember legyen. A tudásé és a törvényeké, s a világért se maradjon odahaza parasztnak.” A negyvenes-ötvenes évek fordulóján ugyanezt kívánta Rákosi Mátyás is, így Csoóri a budapesti Egyetemi Orosz Intézetben elkezdte (majd abbahagyta) az orosz–történelem–marxizmus és műfordítás szakot. Több folyóirat munkatársa volt, a rövidéletű Új Hangban a versrovatot vezette: itt együtt dolgozott a fotókon látható Illyés Gyulával, a pimaszul fiatal Juhász Ferenccel és Moldova Györggyel.

A hatvanas évek, amikor ezek a Hunyady József-fotók is készültek, tevékeny és önmarcangoló korszak volt Csoóri számára. Megjelent már verseskötete (Felröppen a madár), szociográfiája (Tudósítás a toronyból), útirajza (Kubai napló). Esszéi (Faltól falig), gyermekversei (Lekvárcirkusz bohócai) álltak a könyvesboltok polcain, elkezdett dolgozni a MAFILM dramaturgjaként. Közben sokszor feltette a kérdést önmagának, mi ő valójában: költő vagy prózaíró? Paraszt vagy értelmiségi? Városlakó vagy falusi? Mert azzal kellett szembesülnie, hogy „rangosodott a vidék,” lett autó, meg sátortetős ház és „soha nem élt ilyen jól a parasztság,” csak közben az is elveszett, aminek nem lett volna szabad: a falusi közösség eltűnt, a falu csak lakóhely lett. A falvak átalakulásával párhuzamos volt saját otthontalanságának megélése: már sem ide, sem oda nem tartozott, a falusi kocsmában a Gellért presszó kávéja hiányzott, a nagyvárosban meg az emberek összetartása. „Néha zavar ez a felemás lét, néha megnyugtat. Választanom kellett volna? Egyértelműbbé válnom. Zavarodottabb korszakaimban meg is próbáltam, de csak a fejemet sikerült kiröpítenem az űrbe” – írta.

Csoóri Sándor: Fénykép, nagy háttérrel

<figure>
<img src="/images/12691842_32097fada4f4889510d66ffb2198c1e7_wm.jpg" alt="" />
<figcaption>Behajolok a képbe s arcomnál megáll a Nap, mintha te volnál. (Fotó: Hunyady József / FORTEPAN)</figcaption>
</figure>

<figure>
<img src="/images/12691860_48ad8722921dd5bf4675e09760b2f1b1_wm.jpg" alt="" />
<figcaption>Az utcán senki, csak a délután gyalogol négy ludunk után. (Fotó: Hunyady József / FORTEPAN)</figcaption>
</figure>

<figure>
<img src="/images/12691862_25a818394f569dd1bfb7e3643359a4dd_wm.jpg" alt="" />
<figcaption>Nézd, mielőtt szerettél volna, itt folyt a gyerekkor folyója. (Fotó: Hunyady József / FORTEPAN)</figcaption>
</figure>

<figure>
<img src="/images/12691858_0e1e9dfdebb9e8f7f1b381e69c0b3ef6_wm.jpg" alt="" />
<figcaption>Homokjába halat rajzoltam: ússzon az elképzelt habokban. (Fotó: Hunyady József / FORTEPAN)</figcaption>
</figure>

<figure>
<img src="/images/12691856_d2bd7530d6db54d9f60a8fa0d517c593_wm.jpg" alt="" />
<figcaption>Az öröklét is idefénylett, mint mennyei tükör-csendélet. (Fotó: Hunyady József / FORTEPAN)</figcaption>
</figure>

<figure>
<img src="/images/12691854_67d072998ea5fdb6664f48828c003e69_wm.jpg" alt="" />
<figcaption>Nem tudtam, hogy felnőtt leszek s halált iszom, követ eszek. (Fotó: Hunyady József / FORTEPAN)</figcaption>
</figure>

<figure>
<img src="/images/12691850_68707a2c381619f92e4c959cb627a646_wm.jpg" alt="" />
<figcaption>Jó volt itt szegénynek is lenni, mezitláb záporban kerengni – (Fotó: Hunyady József / FORTEPAN)</figcaption>
</figure>

<figure>
<img src="/images/12691848_47ece28729e671c91d109cc41bf63ed7_wm.jpg" alt="" />
<figcaption>ha anyám nem sírt volna annyit, szegény maradtam volna mindig… (Fotó: Hunyady József / FORTEPAN)</figcaption>
</figure>

<figure>
<img src="/images/12691846_cd50d65fc239757e0d4d5d6e93a3d096_wm.jpg" alt="" />
<figcaption>Zöldek a lombok, mint az álom ökrei – ballagnak át az árkon. (Fotó: Hunyady József / FORTEPAN)</figcaption>
</figure>

<figure>
<img src="/images/12691844_1ab6e72a88064a2599c963cd166b8e09_wm.jpg" alt="" />
<figcaption>Időm kevés van emlékezni, tégedet lehet csak szeretni (Fotó: Hunyady József / FORTEPAN)</figcaption>
</figure>

<figure>
<img src="/images/12691852_d9b3efc206cd81ddcf7db1a9e3d2192c_wm.jpg" alt="" />
<figcaption>s nézni e szalmasárga utcát, mint az életet… elejét, hosszát, (Fotó: Hunyady József / FORTEPAN)</figcaption>
</figure>

<figure>
<img src="/images/12691840_0543051b831c537d9f9f39f2b3fb74b4_wm.jpg" alt="" />
<figcaption>s hallgatni, hogy a jegenyék hogyan szülik meg a zenét. (Fotó: Hunyady József / FORTEPAN)</figcaption>
</figure>

A cikkben Csoóri Sándor Összemosódó képek múlt időmből c. írásából idéztünk. Az életrajzi adatokhoz [ezt](https://pim.hu/hu/dia/dia-tagjai/csoori-sandor#eletrajz) használtuk.
