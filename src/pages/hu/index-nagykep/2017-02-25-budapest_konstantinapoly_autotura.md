---
title: "Békebeli flúgos futam: úttalan utakon a Ferenciek terétől az Oszmán birodalomba"
date: 2017-02-25T00:00:00.000+00:00
author: Négyesi Pál (Fortepan), Nagy Attila Károly (szerkesztő)
cover_image: /images/14743683_e400559e95b24c335d7215a79f0f884d_wm.jpg
---

A Fortepan és a Közlekedési Múzeum közti együttműködés révén mutathatjuk meg olvasóinknak az alábbi fényképsorozatot, amely az 1912-es Budapest-Konstantinápoly Túraúton készült. Az ilyen jellegű extrém hosszú, többnapos megmérettetés abban az időben eléggé elterjedt volt: 1907-ben a francia Le Matin napilap Peking-Párizs között hirdetett meg egy raliversenyt, amelyet egy évvel később követett a New York-Párizs közti túra. Közép-Európában Henrik porosz herceg, II. Vilmos császár testvére honosította meg ezt a fajta rendezvényt: a szerényen saját magáról elnevezett verseny több országot – így 1909-ben Magyarországot is – érintett.

A Magyar Automobil Club, amely 1912-ben megkapta a Királyi cím viselésének jogát (KMAC), 1909-1914 között több hasonló túrát rendezett. Ezek közül is kiemelkedik a "Budapest-Constantinople" túraút, amelyre 1912. június 29 és július 8 között került sor. Az autós túra a Ferenciek terétől indult (itt volt a KMAC székháza, a második világháborúig szinte az összes fontosabb túraverseny innen rajtolt) és az Oszmán Birodalom fővárosa, azaz Isztambul volt a hivatalos cél. A teljes táv 1520 km volt – akadt olyan nap, amikor 450 kilométert kellett megtenni a résztvevőknek. A túra tényleges végállomása a török tengerparti Yalova fürdőhely volt, ahol a túrázók két napon át pihenhették ki a fáradalmakat. A képeken látszik, hogy a 25 résztvevő – akik között akadt svájci, német, osztrák, sőt amerikai is – sokszor úttalan utakon volt kénytelen haladni. A KMAC ilyen módon is népszerűsítette az automobilt, amely akkoriban nagyon ritka látvány volt: a történelmi Magyarország területén az első világháborúig kb. 5000 személy- és teherautomobilt regisztráltak.

<figure>
<img src="/images/14742359_3432d599d800b99150c2109305ea1364_wm.jpg" alt="" />
<figcaption>Már-már karneváli jellegű az autómobilok felvonulása. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742361_fadc54b5083fab8a80a70043fe3dd7c1_wm.jpg" alt="" />
<figcaption>Férfiak és az ő csudálatos pöfögő masináik. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742357_66732edef7360f907068e83ff446867d_wm.jpg" alt="" />
<figcaption>A tréfás jelenet egy fontos dologra hívja fel a figyelmet: az úttalan utak miatt szükség volt fegyverekre a kószáló vadállatok miatt. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742347_ea1084e42c6b7a6fa22cbba6984cb6a1_wm.jpg" alt="" />
<figcaption>„A túraút útvonala mentén az egész magyar közönségben nagy érdeklődést ébresztett az automobilizmus iránt, felvilágosítólag hatott a közönségre, és végül a külföld érdeklődését is fel tudta kelteni hazánk természeti szépségekben gazdag vidékei iránt” – a KMAC egy másik túraút értékelésében írta ezeket a sorokat, de a Budapest-Konstantinápoly versenynek is ez volt a fő célkitűzése. A képen a brassói városháza látható a felsorakozott autók mögött a háttérben. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742355_a91d0c961df29eaad25f5046a6b85c77_wm.jpg" alt="" />
<figcaption>A 25 nevezőből 20 indult, kettő út közben kiállt, Bulgáriában csatlakozott a menethez Fanta Richard svéd főkonzul Szófiából. Végeredményben tehát 18 kocsi érkezett Konstantinápolyba, közülük az egyik, a berlini Alexis Kellner kétnapos késéssel. Mindezt egy emlékalbumból tudjuk, amelyet a Magyar Automobil Club állított össze a résztvevőknek. 2004-ben egy aukción tűnt fel egy példány, ami jelenleg egy magángyűjteményben található. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742345_00c23571c25be45e33bb7fec7e459d69_wm.jpg" alt="" />
<figcaption>„Bulgárián keresztül való utazásukban a magyarokat mindenütt nagy lelkesedéssel fogadták. Az automobilokat valóságos virágesővel borították el. Tirnovóban banketet adtak tiszteletükre” – írta a Pesti Napló. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742353_8981f7f230514be7d76523cb9c4b8152_wm.jpg" alt="" />
<figcaption>„Az út érdekességei közé tartozott, hogy Szinajában [Sinaia] a román trónörökös meghívására megnéztük a királyi parkot. Itt láttuk az egész királyi családot, az akkori román királyt Károlyt, feleségét Carmen Silviát, a fiukat a későbbi román királyt Ferdinándot és unokájukat Károlyt, aki szintén később román király lett” – emlékezett vissza Csermely Károly, korai magyar automobilista és aviatikus, akinek önéletrajzát néhány évvel ezelőtt a szemétből guberálták ki a Fortepan alapítói. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742341_ea4f1956c4aa7b72b8ee4415e7bba460_wm.jpg" alt="" />
<figcaption>„[Bukarestben] a Román Királyi Autóclub vendégei voltunk, a trónörökös nevében Bibeszku herceg hívott meg bennünket. Bár a programban benne volt, hogy a megjelenés estélyi ruhában kötelező, de ennek nem tudtunk eleget tenni, mert a vonatra feladott ruháink sehol se tudtak bennünket utolérni, sőt a túraút befejezése után miután visszatértünk Budapestre, két hónapi késéssel érkeztek utánunk csomagjaink. A késedelem oka az akkori bolgár-török háborús helyzet volt, s emiatt voltak a határnál akadályok” – írta Csermely Károly. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742349_bb7c6460c25f29a5e92de642d6448da8_wm.jpg" alt="" />
<figcaption>„A török vonalon már nem nagyon lehetett beszélni, mert a cca 600 kilométeres utat szántóföldeken és réteken átszelő földutakon tettük meg." (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742339_207fd19d2d075d1aa982b0cfedf2ed5a_wm.jpg" alt="" />
<figcaption>"Drinápoly előtt pedig a folyón gázlókon mentünk át, ahol is a gázlóval ismerős törökök mentek a kocsik előtt és mutatták az utat.” – írta Csermely Károly. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742327_cad6d35fa4a973ae4dd115273c9bdea4_wm.jpg" alt="" />
<figcaption>Bár a Túraút igen fárasztó volt, de azért mókázásra is maradt idő. Egy kis tornamutatvány, amíg a motor hűtővize lehűlt. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742333_db02651327723423b6f95ce379bd934e_wm.jpg" alt="" />
<figcaption>Mókázás, bolondozás kilométerkövön ülve. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742329_527d094e48b6b9cd4d094352cdc2f2ba_wm.jpg" alt="" />
<figcaption>"Drinápolyban egy igen kedves jelenetben volt részünk: a török fiatalság egy része magyar ruhában, nemzetiszínű szalaggal fogadott bennünket és testvér-testvér-t kiáltoztak. Innen folytatódott az út Konstantinápolyba." (Csermely) (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/14742323_460589c9bf4cfbd9dfbf13db60209ebc_wm.jpg" alt="" />
<figcaption>Az automobilizmus hajnalán járunk. A teljesen zárt felépítmények elterjedésére még legalább 15-20 évet kell várni. Dacára annak, hogy a Túrautat június-júliusban tartották, muszáj volt strapabíró öltözéket felvenni. (Fotó: Magyar Műszaki és Közlekedési Múzeum / FORTEPAN)</figcaption>
</figure>
