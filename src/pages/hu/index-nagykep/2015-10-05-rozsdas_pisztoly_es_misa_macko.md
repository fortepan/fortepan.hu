---
title: "Pocsolya és Misa mackó"
date: 2015-10-05T00:00:00.000+00:00
author: Kolozsi Ádám, Barakonyi Szabolcs
---

Ottfelejtett fegyver a kenyértartó mellett, szürke eső és hányólavór: Kárpátalja Brezsnyev alatt, egy pesti fotós szemével. Jávor István képei 1980-ban politikai okokból nem jelenhettek meg, most a Fortepan menti meg őket az enyészettől. Ennyi idő után is szorítja a szívet a megörökített fekete-fehér szovjet-magyar világ, az azóta is legfeljebb csak pillanatnyi egzotikumként felvillanó örök pangás birodalma.

<figure>
<img src="/images/9844125_19311d33a753cdd23ccc25ea50e99368_wm.jpg" alt="" />
<figcaption>Beregszászon akkor moszkvai időszámítás volt, szó szerint és minden további járulékos értelemben. Bár már Brezsnyev is időtlen idők óta egy "ferdeszájú vén trotty" volt, a kevés autó némelyikének szélvédőjére még kitették a Sztálin-képet, afféle tartós kommunista amulettként. Magánhasználatban persze nem nagyon volt gépkocsi. Egy ilyen Moszkvics, mint ami itt éppen a város kozmetikai szalonja előtt adta meg magát, 9000 rubelbe is kerülhetett; egy tanári fizetés ugyanekkor 120 rubel volt. (Fotó: Jávor István / FORTEPAN)</figcaption>
</figure>

<figure>
<img src="/images/9844143_c9c3e66d8cf8cb3536fc4d42cebd0d09_wm.jpg" alt="" />
<figcaption>A fényképezőgéppel lófráló Jávor különös jelenségnek számíthatott, akit ennek megfelelően lépten-nyomon le is szólítottak az utcán. “Úgy tekintettek rám, mint talán a hatvanas években nálunk az amerikaiakra. Mintha egy másik bolygóról jöttem volna, a valószínűtlenség világából” - mesélte nekünk 35 évvel később. (Fotó: Jávor István / FORTEPAN)</figcaption>
</figure>

<figure>
<img src="/images/9844141_9100b771078aab3a83c1a178c79709fc_wm.jpg" alt="" />
<figcaption>(Fotó: Jávor István / FORTEPAN)</figcaption>
</figure>

<figure>
<img src="/images/9844139_3f8ff6c78f0d54143941297e72174dbe_wm.jpg" alt="" />
<figcaption>A kádári Magyarországról fiatalemberként érkezve neki Kárpátalja igazi világvégének tűnt, az erdélyi magyarságnál megtapasztalt csakazértis kitartás lelki ereje nélkül. “Mindenki rettegett többé-kevésbé, ez volt a benyomásom” - emlékszik vissza a később a rendszerváltást dokumentáló Fekete Dobozt is megcsináló Jávor az egyhetes beregszászi életére. (Fotó: Jávor István / FORTEPAN)</figcaption>
</figure>

<figure>
<img src="/images/9844137_468e7acdbd9fd36e870505f562769c68_wm.jpg" alt="" />
<figcaption>Neki a hetvenes évek végén a Filmgyárban volt a munkahelye, de a standfotósság mellett volt egy másik élete, mely a “demokratikus ellenzékhez” kapcsolta. Szerelmén keresztül nem csak bekerült ebbe a közegbe, de hamarosan az ő budai lakása adott otthont a legendás hétfői szabadegyetemeknek. Az Óra közben tartott összejöveteleken néha 100-150-en is megjelentek, és hallgatták többek között Szabó Miklós, Kis János, Hegedüs András előadásait, általában néhány beszervezett III/III-as ügynök társaságában. Jávorra a Kolozsvárról nem sokkal korábban átjött Tamás Gáspár Miklós Erdély-beszámolói gyakorolták a legnagyobb hatást, annyira, hogy elkezdte járni a határon túli közösségeket. (Fotó: Jávor István / FORTEPAN)</figcaption>
</figure>

<figure>
<img src="/images/9844147_feb8edce0018ebc20cd5572ff60382cc_wm.jpg" alt="" />
<figcaption>"Hon jár itt kend, Pista bácsi, Mikor itthon nincsen senki?" - kérdi egy Beregszász környéki népdal. Jávor István Ceausescu Romániájában készült képeiből Erd-éj címen illegális kiállítás is lett. A határon túli magyar és nem magyar világokat akarta befogni és megmutatni, mert úgy érezte, teljes sötétség van a fejekben arról, hogy mi van Erdélyben, vagy a világtól még inkább elzárt Kárpátalján. (Fotó: Jávor István / FORTEPAN)</figcaption>
</figure>

<figure>
<img src="/images/9844135_8cb2c9ee692ded88abdd897cb02d4c6d_wm.jpg" alt="" />
<figcaption>Az akkori bonyolult politikai viszonyokat is jelzi, hogy az állambiztonságilag megfigyelt, ellenzéki kapcsolatokkal rendelkező fotós a párttitkár nagybátyján keresztül szerzett meghívólevelet - enélkül nem lehetett akkoriban kijutni a Szovjetunióba. (Fotó: Jávor István / FORTEPAN)</figcaption>
</figure>

<figure>
<img src="/images/9844131_88fc8178f0311c8d48f314cd61217675_wm.jpg" alt="" />
<figcaption>A magával vitt két farmergatyát valahol már Csap után eladta a vonaton a kalauznak, ebből az akkori árakhoz képest tele lett rubellel, amit aztán nem tudott mire költeni. A helyi “Sport” szállóban feltehetően évtizedek óta nem láttak egyéni utazót, és mivel erre az esetre kalkuláció nem létezett, szobát sem kapott. (Fotó: Jávor István / FORTEPAN)</figcaption>
</figure>

<figure>
<img src="/images/9844129_1136f018696edd92d08f3c5de41ea241_wm.jpg" alt="" />
<figcaption>Így került egy nagy szegénységben élő nénihez, aki egész nap a háza ablakából leste a tejeskocsit, hogy elsőként szaladhasson ki, még a nagy sor előtt. A szállásadója azonban egy-két nap után kéztördelve búcsúzott tőle, tarthatott az esetleges következményektől, hogy idegen állampolgárt fogad be a házába néhány rubel ellenében. Ezután Jávor egy helyi tanárnál aludt, a következő napokban pedig folyamatosan kóborolt, ismerkedett, szívta magába a hely szellemét. És fotózott. (Fotó: Jávor István / FORTEPAN)</figcaption>
</figure>

<figure>
<img src="/images/9844133_acb956d628e74815752a43797fc675b9_wm.jpg" alt="" />
<figcaption>A plakátokon Misa mackó, a moszkvai olimpia kabalafigurája, mellette az Ekipázs (Legénység) című nagy szovjet repülős katasztrófafilm, melynek abban az évben 70 millió nézője volt. Elől, alul, velünk egy beregszászi idős vándorköszörűs. (Fotó: Jávor István / FORTEPAN)</figcaption>
</figure>

<figure>
<img src="/images/9844145_db382ff1a761d0a7a81ace48bd5097a6_wm.jpg" alt="" />
<figcaption>(Fotó: Jávor István / FORTEPAN)</figcaption>
</figure>

<figure>
<img src="/images/9844127_fbae9d5f88a0aeb9c1bc971b0ac7e5f4_wm.jpg" alt="" />
<figcaption>Helyjegyes vagon, a “plackartnij”. A lehajtható asztalka helyén és fölötte éjszakára fekvőhelyek nyílnak, akárcsak a másik oldalon. Még ma is sok ilyen szerelvény közlekedik a hosszabb távokon, akár Vlagyivosztokig is. (Fotó: Jávor István / FORTEPAN)</figcaption>
</figure>

<figure>
<img src="/images/9844123_871fe378865352cb523b6e4122b667be_wm.jpg" alt="" />
<figcaption>(Fotó: Jávor István / FORTEPAN)</figcaption>
</figure>

<figure>
<img src="/images/9844117_ca06c361377848db8fb94d572674d65d_wm.jpg" alt="" />
<figcaption>Az Ifjú Gárda dicsőségfala, minden bizonnyal az üzemi sztahanovista versenyek győzteseivel. (Fotó: Jávor István / FORTEPAN)</figcaption>
</figure>

<figure>
<img src="/images/9844119_4f20ffcc7c6eebaa8732295a2aa8e3ab_wm.jpg" alt="" />
<figcaption>A szerző önarcképe gyed marózzal, utazókofferrel, ridiküllel és a vendéglátó családi fotóival. Jávor István, 1980, Beregszász. (Fotó: Jávor István / FORTEPAN)</figcaption>
</figure>
