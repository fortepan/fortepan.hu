---
title: "Olyan, mint a szépasszony fűzője"
date: 2016-04-10T00:00:00.000+00:00
author: Kiss Eszter
---

Egy hét múlva, április 16-17-én a Nagykörutat ünnepli a [Budapest100](http://www.budapest100.hu/fooldal?). Az egész várost megmozgató házünnep az OSA Archívum és a Kortárs Építészeti Központ (KÉK) kezdeményezésére indult 2011-ben, azért, hogy különböző társadalmi hátterű embereket és generációkon átívelő közösségeket hozzon közelebb egymáshoz. Ebben az évben 58 nyitott épület, közel 200 program várja a felfedezőket.

<figure>
<img src="/images/11481147_57cf517c8d51a7c4277f0d3c7b228503_wm.jpg" alt="" />
<figcaption>A Lipót (ma Szent István) körút 1895-ben. A három-, négyemeletes házak, a tornyok, a tető- és épületdíszek büszkén hirdetik, hogy ahol néhány évtizeddel korábban még zegzugos, görbe utcák labirintusa volt, ott párizsi mintára, nagyvárosi boulevard születik. Az állványzat mögött most épül a Vígszínház, bizonyára oda igyekeznek a megrakott szekerek. (Fotó: Budapest Főváros Levéltára / Klösz György felvétele / FORTEPAN)</figcaption>
</figure>

<figure>
<img src="/images/11481163_bfe60ced2a08773ff79d105462936858_wm.jpg" alt="" />
<figcaption>A Nagykörútat az 1896-os millenniumi ünnepségek keretében adták át. Ezzel hivatalosan lezártak egy 25 éves időszakot, noha még csak a Teréz és az Erzsébet körút épült ki teljesen. 1871-ben hozták meg a törvényt „a pestvárosi nagy körútról és az itt emelendő építkezések adómentességéről,” azonban az építkezések lendülete többször megakadt. Az volt a kisebbik baj, hogy a magyar nevét alig találták: „Amit máshol boulevardnak neveznek, t. i. széles és díszes utczát, kétszeresen kettős fasorokkal, e lüktető ereit a kereskedelemnek és közlekedésnek, két oldalt elvonuló palotákkal és palotaszerű épületekkel, e boulevardokat nálunk, jobb név hiányában hirtelenében öv-utaknak nevezték” – írta a Vasárnapi Ujság 1870-ben. Nagyobb akadály volt, hogy az építkezések megkezdése egybeesett a kiegyezkedés utáni első nagy gazdasági válsággal. A kortársak szerint olyan komoly volt a helyzet, hogy a pénzügyminiszter a hidak vámos-házikóiban felgyűlt négykrajcárosokat hordatta fel szekérszámra a várba, hogy ki tudják fizetni a miniszteri tisztviselők havi járandóságait. De lehet, hogy ez is csak olyan városi legenda, mint az, hogy a Dunakorzón azért fúj a szél, mert elfelejtették bezárni a Vaskaput, vagy hogy a Lánchíd oroszlánjai az Alagútban töltik az éjszakát. Tény, hogy 1872 és 1875 között mindössze 12 épületet húztak fel a Nagykörúton, köztük az Octogon téri négy sarokházat (melyek a Körút legöregebbjei közé tartoznak) és az 1875-ben befejezett Népszínházat. (Fotó: Somlai Tibor / FORTEPAN)</figcaption>
</figure>

<figure>
<img src="/images/11481139_c47471eda291d348d7d7ccb637c14112_wm.jpg" alt="" />
<figcaption>A körúti munkálatokat az 1870-ben felállított Fővárosi Közmunkák Tanácsa irányította, melynek célja a főváros egységes városrendezésének megteremtése volt – már Buda, Pest és Óbuda 1873-as egyesítése előtt is. Podmaniczky Frigyes báró pepita nadrágja és gomblyukba tűzött szegfűje ezért nemcsak az épülő Sugárúton tűnt fel naponta, de a születőben lévő körúton is. Podmaniczkyről azt pletykálta akkoriban a fővárosi társaság, hogy varázsló, mert egy-egy kézmozdulatára házak, utcák, városrészek tűntek el, hogy ugyanott újak emelkedjenek. Példa erre az Osztrák-Magyar Államvasúti Társaság útban álló régi indóháza, melyet le kellett bontani, hiszen beleesett az épülő Nagykörút vonalába. Az új indóházat (a mai Nyugati pályaudvart) 1874 és 1877 között, Gustave Eiffel és August de Serres tervei nyomán építették fel. (Fotó: Kiss László / Dabasy Fromm Géza felvétele / FORTEPAN)</figcaption>
</figure>

<figure>
<img src="/images/11481143_dea779576561addc86ea71a55f0bbe66_wm.jpg" alt="" />
<figcaption>Állt itt egy másik épület is a Nyugati pályaudvar mellett, amely ma már nem látható, de ezért nem a budapesti varázsló felel: a Westend-házat a hetvenes években takarították el a körútról. A húszas években szálló működött benne: „a féregmentes szobákban állandóan melegvíz és központi fűtés áll rendelkezésre, fürdők, személyfelvonó, figyelmes kiszolgálás és méltányos árak” – hirdették a lapok. Később a környékbeli rosszlányok és átutazó vendégeik törzshelye lett. A cukrászdában pedig biztosan a sarokház volt a kedvenc. (Fotó: UVATERV / FORTEPAN)</figcaption>
</figure>

<figure>
<img src="/images/11481141_9ce208ccf56728f2e28ad288e2b9c94e_wm.jpg" alt="" />
<figcaption>Szemétdombok, alacsony, ronda házikók, pálinkamérő bódék s bűzlő lebújok helyett – melyekbe nem volt tanácsos betévedni a testi és erkölcsi ragálytól őrizkedő embernek – egyszerre tornyok emelkedtek mindenütt. „Lehetne-e találóbb elnevezést adni az új Budapestnek – kérdezte Fittler Kamill, a kortárs építészeti szakíró – mint […] a toronyváros-t, midőn alig van palota, alig van ház, amelynek vagy sarok – vagy tetőképződése ne egy-egy toronnyá alakulva iparkodnék a fellegekbe ? Prága, Nürnberg, Konstantinápoly – eme par excellence tornyos városok – ma-holnap le lesznek főzve, s ha ez így megy tovább, az első helyet elvitázhatatlanul Magyarország fővárosa fogja elfoglalni – legalább szám tekintetében. Hogy érdemlegesen-e, az már más kérdés! A csúcsok számát csak stílusaik különfélesége közelíti meg, vagy szárnyalja túl, mert nem ritkaság, hogy egy és ugyanazon objektum alul a német, fölül a francia reneszánszban legyen kiképezve, teteje pedig valami mór hagymakupola félével koronázva.” (Fotó: Kiss László / Dabasy Fromm Géza felvétele / FORTEPAN)</figcaption>
</figure>

<figure>
<img src="/images/11481157_49ac4f43fca05158d71754a34d4f267c_wm.jpg" alt="" />
<figcaption>Ugyanott, 1956-ban. A József krt. 52-56.sz. háztól az Üllői út sarkáig tartó részlet a legérdekesebb rajta: volt-nincs toronyrengeteggel. És egyébként soha, de soha „Ne ugorj fel mozgó villamosra!” (ld. tábla) (Fotó: Nagy Gyula / FORTEPAN)</figcaption>
</figure>

<figure>
<img src="/images/11481155_03fafe1a00ab90d542739085793d4469_wm.jpg" alt="" />
<figcaption>Ahogy kezdettől fogva, úgy 1945 után is a körút volt az a hely, ahol „naphosszant legélénkebben kering és pezseg a nagyvárosias élet vérének körforgása.” A körúti üzleteknek nagy volt a forgalma. A századelőn még behívó-fiúkra volt szükség, akik a bolt előtt fel-alá sétáltak és rábeszélték az arra menőket, hogy vásároljanak – ezek a negyvenes évek végére feleslegessé váltak, a kapitalizmusban ismeretlen árubőség és a kedvező árak miatt. Az eredeti fa- és fémportálok közül kevés élte túl a II. világháborút, amelyek mégis, azokat a hatvanas években „az épületek földszinti üzletsorainak városképileg átgondolt homlokzati kialakítása” nevében tűntették el. (Fotó: Kovács Márton Ernő / FORTEPAN)</figcaption>
</figure>

<figure>
<img src="/images/11481165_17b195b865bb48cc6d18d28f05654f77_wm.jpg" alt="" />
<figcaption>Ahol kirakat van, ott felbukkan a nő is. Szakértőnk, Krúdy Gyula megfigyelése szerint ráadásul „ezen a széles utcán teljes szépségében mutatkozhatott minden kalap, minden bő szoknya, nem maradt rejtve egyetlen napernyő és cipősarok sem a tágas sétaúton, ami bizony a Belváros kanyargós, zsúfolt sikátoraiban, különösen a hemzsegő déli séta idején előfordulhatott.” Köszönet tehát Podmaniczky Frigyesnek és semmi sem igaz Kosztolányi Dezső megfigyeléseiből: „Kármin, sáfrány, körúti nők,/selyem harisnyák, rossz cipők.” (Fotó: FORTEPAN)</figcaption>
</figure>

<figure>
<img src="/images/11481161_6427b12d165338f83de8a4ebf281ba47_wm.jpg" alt="" />
<figcaption>Mert a körúti nőt a forradalom sem tépázhatja meg. (Fotó: Nagy Gyula / FORTEPAN)</figcaption>
</figure>

<figure>
<img src="/images/11486621_e28f356bc0bdfa6bea8c25ee766a70e4_wm.jpg" alt="" />
<figcaption>A Baross kávéház egyike volt a körút legrégebbi és legtovább működő egységeinek. A fiatal Kosztolányi törzshelye 1892-ben nyílt, és így ajánlotta magát a tulajdonos: „párizsi minták szerint erkélyekkel ellátott és kiváló fényű, minden kényelmet nyújtó, berendezésénél fogva elsőrendű látványosság. […] Kitűnő tekeasztalok. Pontos kiszolgálás. Kitűnő kávéházi italok és hideg étkek. 40 különféle hazai, vidéki hírlap és számos külföldi szépirodalmi folyóirat.” [Budapesti Czim- és Lakásjegyzék](http://library.hungaricana.hu/hu/collection/fszek_budapesti_czim_es_lakasjegyzek/) 1900-as évfolyama szerint ezen kívül további 24 kávéházban ihatta meg pikoló kávéját a főváros közönsége. És ezek csak a kávéházak, a kisebb és kevésbé előkelő helyek, a kávémérések külön szerepeltek. Komoly munka vezetett idáig, nem kis része volt ebben a József körúton született Molnár Ferencnek: „Az, amit ma éjjeli életnek nevezünk, és ami egy világváros életéhez éppúgy hozzátartozik, mint akár a villamos vasút, körülbelül húsz-harminc pesti embernek az életébe, az egészségébe, a karrierjébe, sőt a vagyonába került. […] A dolog valahogy úgy kezdődött, hogy néhány újságíró, színész és művészember elkezdett egy hihetetlenül vad és erőpazarló életet élni. Ezek voltak azok, akik reggel hétig, nyolcig, kilencig ültek a kávéházban, eleinte csak azon az áron, hogy a kávés az epéjét kiadta dühében, amért nem akartak hazamenni, aztán úgy, hogy akadt egy kávés, aki az ő kedvükért nyitva tartotta a kávéházat reggelig. […] ha ez a néhány ember megokosodott volna, és – nem mondok sokat – három órakor lefeküdt volna aludni, akkor ez a mostani fényes és undorító kávéházi éjszakai élet, ami van, ami megvan, sehol sem volna. [….] a maga kicsiny csoportjával oly erősen tudjon belefeküdni egy város életébe, hogy ennek nyoma, mégpedig ekkora nyoma maradjon. ” (Fotó: BUDAPEST FŐVÁROS LEVÉLTÁRA / KLÖSZ GYÖRGY felvétele / FORTEPAN)</figcaption>
</figure>

<figure>
<img src="/images/11481153_0527c1f2bff2f76081d673b37e380919_wm.jpg" alt="" />
<figcaption>A legtöbb bérház földszintjét a körút felől üzletek, kávéházak és azok raktárai foglalták el. A „bolttalan” városi úri lak az előkelőség netovábbja volt. A bérházak kapui napközben nyitva voltak, s a bejáratnál tábla hirdette, hogy házalás, koldulás és kintornázás szigorúan tilos. A földszinten, az udvar sötét zugában volt a házfelügyelő úr lakása. Neki kellett gondoskodnia róla, hogy a bérház kapuja télen esti 9 órától reggeli 6 óráig, nyáron pedig esti 10 órától reggeli 5 óráig zárva legyen, a duhajoktól pedig őt illette az 5-10 krajcáros kapupénzt. A körúti bérházak közöl nem egy még az 1890-es években is úgy épült, hogy a földszintre kocsiszínt, istállót, nyeregkamrát rajzolt a tervező. A lótartás tehát sokáig nem szorult ki a Belvárosból, de azért a tehéntartásról és disznótorokról az 1840-es évek óta sikerült leszokni a pesti polgároknak. Világvárosiasodás ide vagy oda, a Nagykörút sok házában nem volt fürdőszoba, vécé – csak közös, a folyosó végén. Vagy csak az utcai lakásokban. A mosást a közös mosókonyhán végezték, beosztották, hogy mikor melyik lakásban szolgáló cseléd használhatta. Utóbbiak, illetve postások, küldöncök, hordárok, bolti szolgák csakis a melléklépcsőt használhatták. A hierarchia másba is megmutatkozott, az utcai lakók tekintélyesebbek voltak az udvari lakóknál, az első emeletiek a második emeletieknél és így tovább. (Fotó: Lechner Nonprofit Kft. Dokumentációs Központ / VÁTI felvétele / FORTEPAN)</figcaption>
</figure>

<figure>
<img src="/images/11481149_b1d2e20a5a739f89e60d8538235cd5e1_wm.jpg" alt="" />
<figcaption>A bérpaloták nagyszerű díszletnek bizonyultak dísztemetésekhez, újratemetésekhez is. A képen a Kossuth Lajos temetése alkalmával feketébe borult Erzsébet körút, 1894-ben. A koporsó a Nemzeti Múzeumban volt felravatalozva, oda meghívóval, de magába a Múzeumkertbe is csak jeggyel lehetett bejutni. A többieknek maradt a Múzeum körút, a Károly körút, az Andrássy út, az Erzsébet körút, majd a Kerepesi út járdája, ablaka, erkélye, fája. A körúti házbirtokosok fekete zászlókkal, a lakók masnikkal, fekete drapériával díszítették ablakukat, néhol a perzsaszőnyegeket is kirakták dísznek. Az üzletek zárva tartottak, annál is inkább, mert a boltok ajtai, ablakai át voltak alakítva páholyokká. Most sokan nem bánták, hogy volt még pár üres telek az Erzsébet körúton, mert a temetés alkalmából tribünöket állítottak oda, és egyébként is minden helyet kihasználtak: kétágú létrákból, asztalokból, szekerekből tákoltak kilátót, az útszéli fákat gyerekek lepték el. Állítólag a házak kéményéről is nézők lógtak. Akik látták a nagy gyászt és komor pompát, unokáiknak is mesélték: „Az egész család hozzánk jön menetet nézni. Egy ablakot mama bérbe ad idegeneknek, tíz forintot fizetnek érte, hogy odaállhassanak az ablakhoz, de azt beszélik, olyik helyen még ötven forintot is elkérnek egy ablakért vagy kis erkélyért” – emlékezett Harmos Ilona, akkor Erzsébet körúti kisasszony, később Kosztolányiné. (Fotó: Budapest Főváros Levéltára / Klösz György felvétele / FORTEPAN)</figcaption>
</figure>

<figure>
<img src="/images/11481219_047fcb5115e5be1b4f7bc20e90268626_wm.jpg" alt="" />
<figcaption>Egy másik temetés, vagyis újratemetés 1962-ből. Károlyi Mihályt, Magyarország egykori miniszterelnökének hamvait 7 évvel franciaországi halála után hozták haza. Az oldalkocsis motorok épp a Lenin (ma Teréz) körúton száguldanak. (Fotó: Kovács László Péter / FORTEPAN)</figcaption>
</figure>

<figure>
<img src="/images/11481145_c53849174d10d001994ee6760d337c10_wm.jpg" alt="" />
<figcaption>Az 1890-es évek elején készült fotón a Nagykörút máig nélkülözhetetlen kelléke, a villamos. Ez még nem a négyeshatos, az útvonala is rövidebb: az Üllői út és a Nyugati pályaudvar között közlekedett. Nem az 1887-ben megjelent villanyos volt az első tömegközlekedési eszköz, a ló(fejű)vasút megelőzte. Mikszáth például soha nem tudta megszokni: „Egy ormótlan nagy szekér, amely mindenkit fölvesz egy hatosért, mely minden utca szögletén megáll, mikor az ember siet, és nem ott áll meg, ahol az ember akarja, hanem ahova a direkció a ’Haltepunkt’-póznát beszúrta. Ez a rettenetes kimértség megöli a nervózus embert s meggyűlölteti vele a XIX. századot.” Háttérben balra a Ferenc körút díszes bérháza, jobbra a József körút saroképülete, alatta a Valéria kávéházzal. (Fotó: Budapest Főváros Levéltára / Klösz György felvétele / FORTEPAN)</figcaption>
</figure>

<figure>
<img src="/images/11481151_f0e475f73cd1243521f9326ba097c929_wm.jpg" alt="" />
<figcaption>50 évvel később, ugyanott. Kávéházból kihordott székek, asztalok – a márványlapoknak már rég nyoma veszett a második világháború forgatagában. A Ferenc körút sarkán álló ház még áll, annak az 56-os forradalom adta meg a végső döfést. Ma a Lottóház van a helyén. (Fotó: FORTEPAN)</figcaption>
</figure>

<figure>
<img src="/images/11481169_d7cc60d6f1674f8e542d9664fb7e897e_wm.jpg" alt="" />
<figcaption>A József körút 1935 telén. Balra a Corvin-házak, a főváros akkori legmodernebb mozijának neonreklámjával. Ez a telek volt a körút utolsó beépítése. A 19. században a Gschwindt-féle Szesz-, Élesztő-, Likőr- és Rumgyár Rt. Komplexuma működött itt (1869-től Józsefváros első közfürdőjével), majd éppen a Nagykörút építése miatt kellett költözniük a városközpontból: a gyár igen kellemetlen szagot árasztott a szomszédságában levő pompás palotákra. Ezután hosszú ideig tenisz- és jégpálya működött a megüresedett telken, ahol 1927-1928-ban épültek fel a Corvin-házak. (Fotó: FORTEPAN)</figcaption>
</figure>

<figure>
<img src="/images/11481159_71c02d6025135b27d108325ea27fa41c_wm.jpg" alt="" />
<figcaption>1956-os életkép ugyanott. A forradalom egyik gócpontja a József körút volt, több épület elpusztult. (Fotó: Nagy Gyula / FORTEPAN)</figcaption>
</figure>

<figure>
<img src="/images/11481137_4c042022bfbdd987606d197dae5f506e_wm.jpg" alt="" />
<figcaption>Boráros tér az 1940-es években. A Nagykörút vége, ahol az egykori Malom utca irányában hagyja el a Ferencvárost. (Fotó: Vaskapu utca / FORTEPAN)</figcaption>
</figure>
