---
title: "Maga marha, megint rajtam röhög a Központi Bizottság"
date: 2017-03-18T00:00:00.000+00:00
author: Tóth-Szenesi Attila, Barakonyi Szabolcs (képszerkesztő)
cover_image: /images/15097701_8622556a73c3590fc931dc5aaf71c32c_wm.jpg
---

Sándor György tizenéves fiúként élte túl a vészkorszakot, majd a Rákosi-rendszer hithű katonájaként vonult be a seregbe. Az 1956-os forradalom után leszerelt, és az akkor induló Esti Hírlap fotóriportere lett. Hat évig dolgozott a lapnál, munkái a kor igazi lenyomatai.

„1957. január elsején leszereltem, tartalékállományba kerültem. Nem volt mit csinálnom, nem értettem semmihez, fényképezni viszont mindig szerettem. Így kerültem az Esti Hírlaphoz fotós gyakornoknak” – mesélte Sándor György, aki 1957 és 1963 között volt a lap munkatársa.

Az Esti Hírlap az 1956-os forradalom leverését követően indult, ez volt az első bulvárlap a szocializmusban. „Segíteni szeretnénk, hogy új kerékvágásba találjon a megbolygatott város, a falu szekere. Azt kívánjuk, hogy ismét épségben álljanak a házak, s meleggel teljenek a hajlékok. Azt akarjuk, hogy csengjen a körutakon a villamos, ne legyen sorbanállás az üzletek előtt, s fűtött iskolák várják gyermekeinket. Ki ne akarná ezt velünk együtt?” – írták az első lapszámban, 1956. december 24-én. Félreértés ne essék: a szocializmus évtizedeiben az Esti Hírlap is ugyanazt írta, mint a többi újság, csak kicsit másképp. A cikkek emészthető hosszúságúak voltak, sok volt a kép, a mindennapi élettel is foglalkoztak, a szalagcímeket rikkancs kiáltotta.

Ebbe a közegbe került a 24 éves Sándor György, aki mögött ekkorra már tekintélyes katonai pályafutás állt. A magyar zsidó fiatalembernek 1945 tavasza az igazi felszabadulást hozta el a nyilaskeresztes uralom alól. Édesapját 1942-ben munkaszolgálatra hurcolták, ahonnan nem tért vissza, édesanyjának a lábát egy 120 milliméteres szovjet akna zúzta szét.

A vészkorszakot túlélő 13 éves fiatalemberből hithű kommunista lett. Gyerekként a Deportáltakat Gondozó Országos Bizottságnál lett altiszt, ma hivatalsegédnek mondanánk. 1947-ben egy díszszemlén meglátta távoli rokonát, Gyéressy János ezredest lovagolni a határvadászok élén. A látvány imponált neki, ekkor döntötte el, hogy maga is katona lesz. Két év múlva, 17 évesen korengedménnyel vonult be a Magyar Néphadseregbe önkéntesnek. Egy tolnai páncéltörő egységhez került a világéletében Pesten élő polgárfiú. Hamar ki is pécézték, vele végeztették az aljamunkát, a csizma feltörte a lábát, alig bírta a sok kilométeres menetgyakorlatokat.

A szenvedéstől a Dolgozók Ifjúsági Szövetsége mentette meg, függetlenített DISZ-titkár lett Dombóváron, jött az aranyélet, fizetést kapott, szabad kijárása volt a laktanyából. Közben a Kossuth Tüzértiszti Iskola növendéke lett, majd annak elvégzése után Veszprémbe került, ahol egy tüzérdandár felderítő tisztje lett. „Hívő voltam, elhittem mindent, amit Rákosi mondott, istenítettem” – mondta akkori önmagáról.

Az 1956-os forradalom napjaiban a tolnai laktanyában volt, harcokban nem kellett részt venni, legfeljebb a környéken kisebb csetepatékat elsimítani. November 8-án végre felmehetett Pestre a feleségéhez és egyéves kisfiához. Egy szekszárdi, élelmiszert szállító teherautó hozta Budapestre, de a város határában, valahol a dunavecsei úton történt valami, ami miatt – ahogy most fogalmazott – „meg voltam sértődve”. Egy szovjet útellenőrző ponton hosszas huzavona után lefegyverezték. Nagy törés volt ez. Ő, a kommunista magyar katonatiszt le lett fegyverezve a saját hazájában. És ezen még az sem sokat szépített, hogy végül egy szovjet harckocsi hozta be Pestre a dunavecsei útról. „Nem is léptem be az akkor alakuló MSZMP-be, csak jóval később.”

Az Esti Hírlapnál olyan főnökei voltak, mint a később A Hét című tévéműsorból ismert Polgár Dénes, az árvízi hajós dédunokája, Wesselényi Miklós, az elsüllyedt világból itt maradt Kellér Andor vagy Bodó Béla, akit 1953-ban több hónapra bebörtönöztek, mert a Népszava nyomdai szerkesztőjeként a Sztálin súlyos betegségéről szóló cikkben a mélységes megrendülést véletlenül úgy szedte, hogy mélységes megrendelés. A szerkesztőségben egész nap mentek a sztorizgatások, amikor meg terepen volt, akkor az újból meginduló életet fotózták: a rendelésre zsúfolásig telt közért pultokat, épülő lakótelepeket, alapköveket letevő politikusokat – mindent, ahová az Esti Hírlap szerkesztői küldték. Közben fogalma sem volt arról, hogy Kádárék kiket tartóztatnak le, végeznek ki, mint mondta, nem különösebben foglalkoztatták ezek a dolgok.

Bár hatalmas képanyag maradt az ott eltöltött munkája után, 1963-ban eljött az Esti Hírlaptól. Akkorra megbarátkozott a párttal, így az V. kerületi pártbizottságra került, majd az IBUSZ-nál,a szocializmusban sokáig monopolhelyzetben lévő utazási irodánál lett személyzeti osztályvezető. Pályafutását 1989-ben az IBUSZ útlevélosztályának vezetőjeként fejezte be. A kor lenyomata az az útlevél, amit a mai napig őriz. Ebben színészek, sportolók, zenészek – Kern András, Darvas Iván, Tolnay Klári, Szegvári Katalin, Gyarmati Dezső és még vagy hatvanan – köszönik meg a gyors és kellemes ügyintézést.

Alább láthatnak egy válogatást Sándor György munkáiból, a számára emlékezetesebb képeket ő maga kommentálta.

<figure>
<img src="/images/14760943_e0e720165c54501f36f57bc662ff3e90_wm.jpg" alt="" />
<figcaption>„Az aktatáskás alak Kádár János. Utálta a repülést, inkább két napig ment Moszkvába vonattal. Ilyenkor Záhonyig le volt zárva a vasúti pálya.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760949_71949f2b2984d51d911860ff8ea43d28_wm.jpg" alt="" />
<figcaption>„Az 56-os harcokban elesett kommunisták temetése.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760985_ac9cce2698d76e18c4e336d717a48df9_wm.jpg" alt="" />
<figcaption>„A ledöntött Sztálin-szobor helye. Éppen csinálnak vele valamit a díszszemle előtt, hogy ne legyen olyan baromi ronda. Alatta egy baromi nagy bunker volt.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760961_3037d80fc8f352f86acb18ea0cff14bd_wm.jpg" alt="" />
<figcaption>„Ez egy olyan dolog, mint amikor a házmester kitette a táblát a ház elé: »Vigyázat, hóolvadás!« Nem tudom kikerülni, és amúgy is az ő dolga lenne letakarítani a háztetőt. A képen még látható a régi Erzsébet híd maradványa, itt fordultak meg a buszok.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760965_f863be4f9ad6385de8d4a8d31db424f8_wm.jpg" alt="" />
<figcaption>„Meg kellett örökíteni, mert megszűnő szakma volt a jeges. Csáklyával megütötte a jégtömböt, és az darabokra esett. Felvitte a lakásba, mi meg fizettünk érte. A Szugló utcában volt a jéggyár, nemrég az épületet is elbontották.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760975_32cab55fa31e919e7aa3199db0b66fb3_wm.jpg" alt="" />
<figcaption>„Magyarország első önkiszolgáló boltja a Margit körúton nyílt, most egy vegyeskereskedés van a helyén. Őrült támadások érték a kísérletet. A bolt tele volt tükrökkel, és rengeteg eladó volt. A közértfőnök hosszan magyarázta, hogy ez a jövő, nem hittek neki, pedig igaza lett.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760973_ac3e14667bb8783855ba177da8ecf0e5_wm.jpg" alt="" />
<figcaption>„A Szent István körút és a Pozsonyi utca sarkán volt egy bazi nagy hentes. Valószínűleg a fotózás miatt lett megtömve a bolt, téliszalámit például biztosan nem lehetett akkoriban kapni, csak pult alól, itt meg van.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760945_99c157721fde714d853f1283b0347a1b_wm.jpg" alt="" />
<figcaption>„A Vöröskereszt rendezte vacsora a Mátyás pincében. A szemüveges csaj a tolmács.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760955_fae6bd2ed1a22ec23f11cce213af80e1_wm.jpg" alt="" />
<figcaption>„A Magyar utcai színészotthon. Műsort adnak a művészek az otthon lakóinak, középen Bárdy György ül, jobb oldalon Gobbi Hilda áll. A háború előtt luxuskupleráj működött a házban, a felszabadulás után Gobbi Hilda elérte Aczél Györgynél, hogy az öreg színészek megkaphassák az épületet.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760959_0e6dbdea4b7a98edc8dd6c30fb050e80_wm.jpg" alt="" />
<figcaption>„Kint voltam a pályaudvaron, amikor Jávor Pál hazaérkezett amerikai önkéntes száműzetéséből. Még mindig jóképű idős úr volt. Csak ketten voltunk a sajtótól Kristóf Karcsi bácsival [a keresztrejtvény magyarországi meghonosítója], akihez régi barátság fűzte. A párt nem engedte a riport megjelenését, hiszen Jávor disszidens volt. Csak pár soros hírt közöltünk az utolsó oldalon, a rikkancsok aznap mégis azzal árulták az Esti Hírlapot: »Óriási szenzáció! Hazaérkezett Jávor Pál!«” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760937_00c406ac65345af52cecb8b8ac72a1c1_wm.jpg" alt="" />
<figcaption>„A Magyar Cirkusz Vállalat egykori telephelye, itt volt régen a vurstli.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760951_aa8a219f7d40b3b14417afdb24818b3d_wm.jpg" alt="" />
<figcaption>„Angolok vadkempingeznek a műegyetemnél. Nem volt ez olyan szokatlan dolog akkoriban, mint most hinnénk.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760969_6b26d73e6e7ab1480fc0158b66ef73eb_wm.jpg" alt="" />
<figcaption>„Ez talán a Tabányi Mihály Mercedese, nem sok ilyen kocsi volt akkoriban Magyarországon.” (Tabányi a 40-es, 50-es évek leghíresebb harmonikása, ma is él, 96 éves.) (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760963_c26e2d7b01641d6f5e9571b6e09e1308_wm.jpg" alt="" />
<figcaption>„Repülőgépet kapott a mentőszolgálat. Elmondtam a pilótának, hogy akarok egy interjút, de ő nem értette, miért lehet érdekes az újságolvasóknak az élete. Kiderült, hogy Messerschmitten volt berepülő pilóta, végigharcolta a második világháborút, többször lelőtték, de mindent túlélt.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760957_5de64c50b21bfa96d851635fb13e9dc1_wm.jpg" alt="" />
<figcaption>„Én kötöttem meg Öveges professzor nyakkendőjét. Kellett a felvételhez, kiöntött egy vázát, abban volt egy csúnyán összegyűrt nyakkendő. Fiam, kösd meg, én pap vagyok, sose volt nyakkendőm.” (Öveges József piarista szerzetes, pap, tanár. Országos hírnevét a televízióban bemutatott kísérleteinek köszönheti.) (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760971_7ea0f509355078b7d31b3cdecd0031b6_wm.jpg" alt="" />
<figcaption>„Szépségverseny a Velencei-tónál vagy a Balatonon. Milyen jó kis kamerája volt a riporternek.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760981_3de334c13dbf09251cf2e6c02009a969_wm.jpg" alt="" />
<figcaption>„Marosán György volt a párt fenegyereke. Egyszer szóltak, hogy siessek a szigeti fedett uszodába, mert a Buci Gyuri (így becézték, eredetileg pék volt) új medence építését nyitja meg, már csak a képre vár az újság. Rohantam ki taxival, ott Marosán éppen egy lapáttal bökdöste a földet. Este otthon csöngött a telefon. Sándor Györgyöt keresi Marosán elvtárs. Ledermedtem, ilyen nagy ember még sohasem keresett. Marosán üvöltött a telefonban: »Maga marha, már megint rajtam röhög a Központi Bizottság. Hát nem tudja, mi a különbség az ásó és a kapa között?" Az történt, hogy Maros Laci sportriporter előre leadta a képaláírást, amely szerint Marosán elvégezte az első kapavágást. Az esemény után több mint húsz évvel egy villamoson találkoztunk. Nézett egy darabig, aztán megszólalt: »Nem maga az a fotós, aki nem tudja, hogy mi a különbség az ásó és a kapa között?” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>

<figure>
<img src="/images/14760941_40048f9ad0894361fc3fef2c3a6ecd42_wm.jpg" alt="" />
<figcaption>„Fogalmam sincs, mit keres az őrmester az építkezésen. A kép a Felszabadulás téren (ma Ferenciek tere) készült.” (Fotó: FSZEK Budapest Gyűjtemény - Sándor György / FORTEPAN)</figcaption>
</figure>
