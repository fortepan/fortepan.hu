---
title: "Fotóritkaságok a Tabánról"
date: 2015-05-18T00:00:00.000+00:00
author: Zubreczki Dávid, Barakonyi Szabolcs, Fortepan
---

A Fortepan életében is egyedülálló fotóhagyaték feldolgozása folyik Érden a Magyar Földrajzi Múzeumban. Egy több mint kétezer darabos üvegnegatív-gyűjtemény digitalizálását végzi a Fortepan – és egy megdöbbentő sorozat darabjai kezdenek kirajzolódni.

A hagyaték története nehezen rekonstruálható, mert egyelőre nem áll rendelkezésre elegendő adat. Ami biztos, hogy az üveglemezek a budapesti Közgazdaságtudományi Egyetem pincéjéből kerültek a Földrajzi Múzeumba, harminc évvel ezelőtt. (Ezt sajnos a fotók állapota is igazolja, sok az erősen sérült lemez, az emulzió levált az üvegről, pereg és töredezik).

A szerző kiléte egyelőre csak feltételezhető. Az eredetileg keményfa dobozokban tárolt, többször át- és újraszámozott negatívok egy része ugyanis Erdélyi Mór fotográfus céges emblémájával ellátott borítékokban, illetve műtermi tasakokban volt. Hogy valóban ő készítette-e a képeket, még nem tudni. De hogy egy nagy szakmai tudású, hivatásos fényképészről van szó, az a képeket látva bizonyos.

<figure>
<img src="/images/8362543_d4c93d9b9bbd54548e1719dc421caed8_wm.jpg" alt="" />
<figcaption>(Fotó: Tamási Miklós / Fortepan)</figcaption>
</figure>

A történelmi Magyarországot keresztül-kasul utazó fotós erdélyi és felvidéki kisvárosok főtereit, szállodáit, fürdőit és villamosvonalait dokumentálta – a fotókból pedig sejthetően nagyítások vagy képeslapok készültek. A pár hónapon belül online is látható több száz kép közül bevezetőként egy tabáni sorozatot szeretnénk bemutatni. A fotós itt láthatólag kilépett a cs. és kir. udvari fotográfus szerepéből, és egy korai szociosorozatot készített nekünk, helyenként a belső udvarokat, lakókat is megörökítve.

<figure>
<img src="/images/8339909_eefe80ad1f0815c5f3015f3a474df125_wm.jpg" alt="" />
<figcaption>Az itt bemutatott képek többsége a századfordulós Tabánban készül. Egyes fotókon meg- megvillan az 1903-ban átadott Erzsébet híd, és teljes pompájában uralkodik a városrész felett a Budavári Palota, melyen az utolsó simításokat 1905-ben végezték. (Az Ybl tervezte nyugati homlokzat, valamint a Hauszmann-féle kupola és palotaszárnyak mellett érdemes egy pillantást vetni a frissen kialakított kertekre is. Az első kép baloldalán a Várnak több, azóta elpusztult épülete látszik – így feltűnik az azóta lerombolt Lovarda is, melynek újjáépítését nem is [olyan rég jelentették be](http://index.hu/belfold/2014/12/30/lovarda_a_varnegyedben_bizony_ketmilliardert/).) (Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339895_f7dcbb41772bc1212d78135c517bdf4e_wm.jpg" alt="" />
<figcaption>(Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339889_c6e012df09c70e2a123a025aeb25ef45_wm.jpg" alt="" />
<figcaption>A Tabán ma egy hatalmas park, de a XX. század elején zöldből volt itt a legkevesebb. A szűk sikátorokkal teleszőtt, falunak is beillő városrész hangulatából ez a rekonstruált [videó](http://index.hu/urbanista/2012/01/08/animacio_a_regi_tabanrol/) ad vissza valamit, de a legjobban erről a [nagyszerű térképről](http://mercator.elte.hu/~pivoj/taban//) ismerhetjük meg. (Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339897_f24213f9b1e9dce46aac9f3e646c80ea_wm.jpg" alt="" />
<figcaption>Nevét a törököknek köszönheti (a Tabakhane tímártelepet jelent, vagyis bőrfeldolgozás folyt itt valaha), de első felvirágoztatói a szerbek voltak. Emléküket ma már csak a Rác fürdő neve, az újraemelt szerb kereszt és egy [tavaly állított harangláb](http://index.hu/urbanista/2014/07/18/szerb_ortodox_haranglabat_allitottak_a_tabanban) őrzi. Az 1810-es tűzvész után nem sok ház maradt meg az egykori Tabánból (bár az, ahol Casanova szállt meg a legenda szerint, túlélte a katasztrófát), de a település hamar talpra állt. (Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339901_7160de2e2f02d6b2345da74dabadbc26_wm.jpg" alt="" />
<figcaption>Az itt élők sokáig bortermeléssel foglalkoztak. Ennek emlékére alapoztak volna itt egy nagy[borászati projektet](http://index.hu/belfold/budapest/2011/05/12/alairasokat_gyujtenek_a_tabani_latomas_ellen/) pár éve, mely szerencsére megbukott a környékbeliek ellenállásán. Bár a szőlők korábban sem a Tabánban, inkább a Gellért-hegy oldalában és a Sas-hegyen voltak, a századfordulón már azok is nagyrészt beépültek, mint az néhány fotón látszik is. (Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339903_09dfe19424e66e9b5a58b720dd1097bd_wm.jpg" alt="" />
<figcaption>(Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339899_de7802c6fd415abbf44762cfa574a560_wm.jpg" alt="" />
<figcaption>Aki csak Krúdy regényeiből ismeri a Tabánt, az alighanem romantikusan gondol vissza a bohém városrészre, de ezeken a realista fotókon azért meg-megvillan, milyen nyomorúságban éltek itt néhányan az épp fejlődése csúcsán álló világváros közepén. Igaz, a romos viskók mellett azért szépen meszelt, takaros portákat is látunk. (Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339893_01bb77e0df908a0deda3f98890e50e67_wm.jpg" alt="" />
<figcaption>Ekkor már nem volt sok hátra a Tabán életéből. A harmincas években lebontották a falusi zárványt, hogy a helyére toronyházakkal épülhessen tovább a főváros, de a világháború elmosta a terveket, így maradt a helyén park. A bontást és háborút túlélt szerb templomot Sztálin 70. születésnapjára tüntették el, mára csak mutatóba maradt egy-két épület a régi Tabánból. (Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339891_c937cf20c79db4f0cdb6b6f45dfc6441_wm.jpg" alt="" />
<figcaption>Az itt bemutatott fotók egyetlen ládából kerültek elő, így joggal hittük azt, hogy mind egy helyről és időből származnak, de egy kakukktojást azért felfedeztünk. Az egyik kép ugyanis egy másik városrészben készült: a mai Gül baba utca látható rajta. Már a viselet és az infrastruktúra (világítás, csatorna) is gyanús volt, de nagy felbontásban kivehető a két utcanév: Török és Zsigmond (ez utóbbi a mai Frankel Leó). (Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339887_6060a90b12b8a04391e473d41cba92bd_wm.jpg" alt="" />
<figcaption>(Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339905_fa62e527fee83816a4a8566f8f7ca7c3_wm.jpg" alt="" />
<figcaption>(Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339885_7838e4f68df28ce5d126e0fd81f3e19f_wm.jpg" alt="" />
<figcaption>(Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339907_ec2f48b51a8cbe7d807f7f5118feacbf_wm.jpg" alt="" />
<figcaption>(Fotó: Magyar Földrajzi Múzeum / Fortepan)</figcaption>
</figure>

<figure>
<img src="/images/8339881_a2f019e73e269deed1c47240e3dbff12_wm.jpg" alt="" />
<figcaption>(Fotó: Magyar Földrajzi Múzeum / Fortepan)</figcaption>
</figure>
