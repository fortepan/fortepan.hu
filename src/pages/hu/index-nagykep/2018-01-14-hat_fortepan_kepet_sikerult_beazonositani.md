---
title: "Hét Fortepan-képet sikerült beazonosítani"
date: 2018-01-14T00:00:00.000+00:00
author: Fortepan
---

Két héttel ezelőtt [13+1 olyan fotót](https://index.hu/fortepan/2018/01/01/fortepan_toto_tippekkel_es_tippek_nelkul/) mutattunk meg önöknek, amelyek az elmúlt évben kifogtak rajtunk. 13 képnél a helyszínt kerestük, a +1-es fotón a szereplőt. Közel száz email és hozzászólás érkezett, még Mexikóból is kaptunk levelet – utóbbira még visszatérünk. A talán legizgalmasabb megfejtésről külön riport is készült, főszerepben [Mechtl Gabriellla mesterkozmetikussal](https://index.hu/belfold/2018/01/04/felismerte_magat_a_fortepanon_gabi_a_kozmetikus/).

Gyorsan fussunk végig azokon a fotókon, ahol nem sikerült megfejteni (vagy bizonyítani) a helyszínt. Nem lett meg az üzembelső, a Vasedény-üzlet, a négylovas fuvaros és – talán ez a legmeglepőbb – a hetvenes években épült irodaház egy cca 6 méter magas betonszoborral. Nem sikerült megfejteni a biciklis fotó helyszínét sem, meglett viszont a kép egyik szereplője. Egy 45 éve Mexikóban élő olvasónktól ezt az emailt kaptuk:

Tisztelt szerkesztoseg,

A biciklis iskolasokrol keszult ket fenykep Ujpesten keszult 1960 korul. Tobb altalanos iskola vett reszt egy kozuti kozlekedesi programban. Talan ez magyarazza az uj bicikliket. A kepek kozepen Lecz Otto szeretett egykori gimnazista osztalytarsamat fedeztem fel. Sajnos o mar eltavozott kozulunk. A nagyrabecsult es felejthetetlen Konyves Kalman gimnaziumba jartunk egyutt 1960-1964 kozott.

Szintén kiderült, a plusz 1-es kérdés szereplője. A Budapest Táncpalotában (Moulin Rouge) Vértes Klári színművésznőt látjuk.

<figure>
<img src="/images/19176863_deebd3454ab31d7868b93cf20744e291_wm.jpg" alt="" />
<figcaption>És akkor jöjjenek a megfejtett helyszínek. A színháztermet sikerült a leggyorsabban és a legtöbb olvasónak azonosítania. Páran a debreceni Apolló mozit és a budapesti, épp most lebontott MTESZ székház moziját vélték felismerni, de legalább tíz jó megfejtés is érkezett. A helyszin pedig a szegedi Kisszínház. (Fotó: Kádas Tibor / FORTEPAN)</figcaption>
</figure>

<figure>
<img src="/images/19176861_dbe560f50a9bde23e286e7cda422b056_wm.jpg" alt="" />
<figcaption>Két olvasónk is felismerte és streetview fotókkal bizonyította Hámori Gyula esküvői kocsis fotójának helyszínét. Mi a Zsidónegyedre tippeltünk, de nem lett igazunk. A kocsi a Rózsa utca 40b előtt áll. Kiderült, hogy egy párja is van a Fortepanon, így két oldalról is láthatjuk a virágfüzéres autót. Félrevezető volt, hogy Stern Miksának volt egy papírkereskedése a Dohány utcában (is). Szintén zavaró, hogy a háttérben látható Rózsa utca 47b ma más képet mutat. Az eredeti, nagy belmagasságú földszinti üzlet kapott egy középső új födémet, vagyis vizszintesen félbevágták a teret. Ezért az ablakok ma nagyon másképp néznek ki, mint az archív képen. (Fotó: Hámori Gyula / FORTEPAN)</figcaption>
</figure>

<figure>
<img src="/images/19176865_f0c7b24ac6fac384eb4498c8712be3bf_wm.jpg" alt="" />
<figcaption>Meglepő, de sikerült megfejteni Bauer Sándor büfé/bár fotóját. Ehhez is találtunk egy kiegészítő képet, ahol a személyzet is látható. A fotók a volt Télikert mulató, majd Renaissance filmszínház, a kép készítésekor Petőfi Színház társalgójában készültek. A 60-as évektől több színház váltotta egymást az épületben, ma a Thália Színház otthona. (Fotó: Bauer Sándor / FORTEPAN)</figcaption>
</figure>

<figure>
<img src="/images/19176867_c4bd42350bbb1bd2ff9fbbb7d371c1a2_wm.jpg" alt="" />
<figcaption>Szintén ketten is rájöttek a rosszemlékű fekete autós fotó helyszínére. A kép a III. Erdőalja utca 5. előtt készült, ahol a Rákóczi Ferenc Általános Iskola áll. (Talán suliba hozták az ávós kocsival a gyereket?) Érdekes, hogy a kerítés lábazat négy, ma is látható terméskövével sikerült igazolni az egyezést. (lsd pirossal jelölve) (Fotó: Szent-tamási Mihály / FORTEPAN)</figcaption>
</figure>

<figure>
<img src="/images/19176859_10594fddd2647a6cd8370f4cb55a31d3_wm.jpg" alt="" />
<figcaption>És végül nézzük a legtöbb olvasót és a legvadabb fantáziát megmozgató Magyar Rendőr fotó megfejtését. Viszonylag sokat tudtunk a kép alapján a helyszínről. Egy Zala-megyei riportban jelent meg a fotó. Baloldalt egy plakáton szerepelt egy futballmeccs adata, amiből látható, hogy Becsehellyel játszott a helyi csapat. Utóbbinak M betűre végződhetett a neve. Hamar kiderült, hogy Zalában egyetlen M végű település van, csakhogy annak nem volt csapata. Egy-két nap alatt összeállt, hogy – kizárásos alapon – csak Lentiben készülhetett a fotó. Igy az M betű is értelmet nyert, a lenti Vörös Meteorról (rövidítve VM) lehetett szó. Az is kiderült, hogy a háttérben látható épület azóta eltűnt, tehát ma már nem lehet Streetview-val megkeresni és igazolni a helyszínt. Nyomravezető volt azonban a www.fentrol.hu legifotó adatbázis egy 1967-es sorozata Lentiről. Alább “Gels” fórumozó összegzése, a megfejtés folyamatáról, érdemes végigfutni. (Fotó: Magyar Rendőr / FORTEPAN)</figcaption>
</figure>

Tekintve hogy – Főként a futballmeccset hirdető tábla részleges adataiból és a rendőrségi képsorozat többi tagjaival való összevetésből következtethetően a fotó készítésének helyszíne a Zala megyei Lenti, – az üzletház, a falu futballcsapatának meccseit hirdető tábla jelenléte és valamelyest maga a kép témáját jelentő közúti ellenőrzés ténye is arra enged következtetni, hogy a fotó készítésének helye főútvonalon, a faluközpontban keresendő, – az árnyékok állása arra enged következtetni, hogy a napot nagyjából pont a hátunk mögül kapjuk, és így a ház homlokzati síkja nagyjából K–Ny vagy kicsit ÉK–DNy állású, tehát egy utca északi oldalán álló épület déli fala, – a járda és az úttest között keskeny fűsáv látható, ezért szerintem a helyszín nagy valószínűséggel korlátozható a mai Lenti, Kossuth utca Templom tér és Akácfa utca közötti szakaszának északi (mára teljes egészében lebontott, eltűnt) házsorára. A fentrol.hu 1967 áprilisából, tehát a fotó készítéséhez képest 5 és fél évvel korábbról mutat légifelvételeket erről a területről. A számunkra legérdekesebbek ezek közül szerintem a 0102-9052 és 0102-9053 számú képek. A szóba jöhető szakaszt az átnézeti képrészleten piros vonallal jelöltem. Átvizsgálva ezeken a fotókon a jelzett útszakasz épületeit, szerintem egyetlen ház jöhet szóba, amelynek a homlokzata összhangban látszik lenni a képen láthatóval; ezt jelöltem pirossal bekarikázva és nyíllal középen.

A Fortepan képen és a fentrol.hu légifotóin különböző színű nyilakkal jelöltem a szerintem egyező elemeket: az üzletház középső, lépcsős, hátraugratott főbejáratát, tőle jobbra az első ablakot, a járda és az úttest közötti fűsávot, a főbejárat előtti, tőle kicsit jobbra álló fiatal fát, és szerintem a 9053 számú légifényképen megfelelően kinagyítva még a főbejárat fölötti felirat (ÜZLETHÁZ) is sejthető.

Az i-re a pontot egy napokkal később érkezett levél tette föl, ahol nem csak a helyszínt igazolta vissza egy lenti olvasónk, de a képen igazoltató rendőrt is felismerték!

Az igazoltatós kép valóban Lentiben készült. Az akkori Kossuth út 1. szám előtt, a Belfegor-nak nevezett üzlet előtt. A ház közvetlen szomszédságában volt nagyszüleim illetve dédszüleim (Richterék) háza. A nagymamám is megerősítette hogy mit ábrázol a kép. Szóval ez már nem kérdés. Az üzlet valóban a Csömödéri TSZ tulajdonában volt, és az egyik felében húsbolt, a másikban zöldséges volt. Az épület háta mögött pedig egy vendéglő. A focicsapat amiről a táblán írnak az nagy valószínűséggel Lenti VM volt, hisz így hívták a helyi csapatot. (Vörös Meteor) Még az igazoltatást végző rendőrt is sikerült azonosítani: Buti Pál-nak hívják. Az épületet valamikor 1982-84 között bontották le. Van egy 1980 körül készült fotóm amin a Richter ház látható, és mellette bal oldalon az említett üzlet. Jelenleg egy park van helyén. Valamint emeletes házak.

Köszönjük szépen mindenkinek, aki hozzászólt és ha van kedvük, folytathatjuk a többszáz megfejtésre váró fotó leírását a Fortepan Fórumán, [itt](http://forum.index.hu/Article/showArticle?t=9204653)
