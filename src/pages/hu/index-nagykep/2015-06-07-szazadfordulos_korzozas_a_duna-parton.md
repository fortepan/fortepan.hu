---
title: "Századfordulós korzózás a Duna-parton"
date: 2015-06-07T00:00:00.000+00:00
author: kovács m. dávid, Fortepan, Barakonyi Szabolcs
---

Klösz György nem csupán a magyarországi városfotózás úttörője volt, hanem máig az egyik legjelentősebb alakja. A németországi Darmstadtban született, eredetileg Johann Justus Georg Kloess néven, majd ideházasodott, magyarrá lett, és rengeteget tett a hazánkért – például az angol Adam Clarkhoz hasonlóan, akit mi inkább Clark Ádámként ismerünk.

Gyógyszerészeti, vegyészeti és fényképészeti tanulmányai után Bécsben kezdte pályáját, majd 1867-ban, az osztrák–magyar kiegyezés évében költözött Pestre, ahol fényírdát nyitott. Már ismert városfotós volt, amikor 1873-ban meghívást kapott a bécsi világkiállításra, így rövidesen a Bécsi Fotóművészek Szövetsége is a tagjai közé választotta.

A későbbiekben echós szekerén – amit sötétkamraként is használt – körbeutazta az országot, hogy vidéki kastélyokat fotózzon, megörökítette többek között Kossuth Lajos gyászmenetét, a milleniumi földalatti vasút építését, az első villamosokat, illetve a Magyar Fényképészek Országos Szövetségének alelnöke lett. Gazdag pályája során nemcsak a kiegyezés utáni Magyarországot, hanem a Pest, Buda és Óbuda 1873-as egyesítése utáni főváros fejlődését is végigfényképezte.

„Klösz fotói nélkülözhetetlen kordokumentumok, a korabeli Budapestet jórészt az ő képein keresztül ismerjük. Megörökítette az Ördögárok kiöntését az 1875-ös nyári zivatarkor, az 1876-os pesti árvizet, az 1879-es szegedi nagy árvíz pusztításait. Végigfotózta a Nyugati pályaudvar építését (1873-76), a Nagykörút kialakítását, a Várat és palotáit, Savoyai Jenő lovas szobrát. Fényképezte a Rózsadombot a Wörner-villával, a Rác-fürdőt, a Margitszigetet, az újlipótvárosi malmokat, a Láng gépgyár szerelőcsarnokát, a sorra megépülő hidakat” – írta róla a [Budapesti Városvédő Egyesület](http://varosvedo.hu/jeles-evfordulok/klosz-gyorgy-fotografus/) is.

Most pedig Budapest Főváros Levéltára egészen meglepőt lépett: a Fortepanon szabad felhasználásúvá tett [1500](http://www.fortepan.hu/?view=new) századforduló körüli Klösz-képet, amikkel még a közeljövőben is foglalkozunk. „Igen, ezek azok a képek amikkel a leggyakrabban találkozhatunk, ha a millenniumi Magyarországról van szó, a falinaptárok, képeskönyvek, könyvillusztrációk kihagyhatatlan fotói. És mennyivel több még! Közel ezer budapesti felvétel, és benne hetven a Dunára néző városról“ – fogalmazott Tamási Miklós a levéltár nevében az anyagról. Ezekből a képekből válogattunk most. Duna-parti túránk déltől észak felé, az összekötő vasúti hídtól egészen az újpesti rakpartig tart.

<figure>
<img src="/images/8596539_519f9720cfbc31869f2311d2d8bbd686_wm.jpg" alt="" />
<figcaption>Kilátás a Gellért-hegyről Pest és az éppen épülő a Déli összekötő vasúti híd felé, 1876-ban. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596519_4a6fff037696a66b4d5b62fddb84e09f_wm.jpg" alt="" />
<figcaption>A rakpart a Fővám térnél. A Duna túlpartján a Sáros fürdő, az 1894-es bontás előtt, ami tényleg sáros volt: a nevét a víz alján leülepedett, gyógyhatású iszapról kapta. Ez volt a legrégebbi olyan fürdő Budapesten, amelyet nem a rómaiak alapítottak. Helyén építették a Gellért Szállót. Jobb oldalt a Gellért-hegy, tetején a Citadellával. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596509_e4c45d2c68e3d784197e5eafedcd84e9_wm.jpg" alt="" />
<figcaption>A pesti alsó rakpart valamikor a századforduló környékén. Háttérben a Gellért-hegy, fenn a Citadella, alatta, a rakparton pedig a Rudas fürdő épülete. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596535_b1bfb811b51d24c8d7b853abe6049417_wm.jpg" alt="" />
<figcaption>Pest látképe a Gellért-hegyről 1885-ben. Középpontban a Fővámház, amelyet Ybl Miklós tervezett – igaz, terveit a városatyák kétszer is visszadobták, és végül a harmadik változat épülhetett meg. Az épület ma a Corvinus Egyetem központi épületeként ismert. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596503_363355744e7020798131c44215354593_wm.jpg" alt="" />
<figcaption>Faúsztatók a Műegyetem előtti rakpartnál, valamikor 1900 körül. Háttérben a Ferenc József híd, amit ma leginkább Szabadság hídként ismerünk. Megnyitása után másfél évvel, azaz 1898 májusában már villamos közlekedett rajta. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596501_f6aec33ae4f0787f002ebc3ccfa28c95_wm.jpg" alt="" />
<figcaption>Bem rakpart a Lánchídról a Batthyány tér felé nézve. Balra a Lánchíd Palota, a Lánchíd Társulat székháza látható, amelyet Ybl Miklós tervezett. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596507_dea053434777d6e0bf7db1da71fbbf30_wm.jpg" alt="" />
<figcaption>Belvárosi házak, a Tabán és a Királyi Palota a régi Városháza tornyából nézve. Jobb oldalon a Nagyboldogasszony ortodox székesegyház tornyai. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596517_b80a899d553956cbac37eb857e38cd5b_wm.jpg" alt="" />
<figcaption>A Vigadótól jobbra az Első Magyar Általános Biztosító Intézet székháza, a Grand Hotel Hungária és a Hotel Bristol épülete a Dunáról nézve. A kép jobb szélén ismét a Nagyboldogasszony ortodox székesegyház. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596513_4177bfc38f4153a2cb982eda3b51bb7f_wm.jpg" alt="" />
<figcaption>Újabb látkép a Gellért-hegy felől a Lánchíd és a Margitsziget felé nézve. Balra a Tabánban a Szerb templom, mögötte pedig az Alexandriai Szent Katalin-plébániatemplom. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596527_8806a92db8c6c7f2c8d123830978ed6c_wm.jpg" alt="" />
<figcaption>Piac a pesti alsó rakparton, a Petőfi téri hajóállomásnál, 1896-ban, az első újkori olimpia évében. Balra a Királyi Palota, a távolban pedig a Lánchíd látszik. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596511_c44629e1af40f3a51a704396aa8c564c_wm.jpg" alt="" />
<figcaption>Kikötő a pesti alsó rakpartnál, 1895. A Duna túlpartján a Várkert Bazár és a Királyi Palota. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596515_3bc7b37ae9d2ba85e9bf41e9c62ba1fa_wm.jpg" alt="" />
<figcaption>A bezárt Grand Hotel Ritz, a későbbi Dunapalota és a pesti rakpart a Lánchíd felől nézve. A szálló állandó lakója volt például az a gróf Pálffy-Daun József is, aki túlélte a 22 ember életét követelő biatorbágyi merényletet is, de megszállt itt sokak közt VIII. Edward, Nagy-Britannia és Írország királya, illetve India császára, továbbá az egyik kapurthalai maharadzsa is. A távolban az Erzsébet híd, balra pedig Eötvös József szobra látható. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596533_c50c3c6ec3f48066ee7a9139226ca366_wm.jpg" alt="" />
<figcaption>Rakodópart a Lánchíd pesti hídfőjénél, háttérben a Királyi Palotával, 1896-ban. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596531_cd604c18b30ef983689fd74bf4fc357a_wm.jpg" alt="" />
<figcaption>Pesti alsó rakpart az Újvidéki Csavargőzös Vállalat kikötőjével. A Duna túlpartján, a Tabán házai között, a Szerb templom és tőle jobbra az Alexandriai Szent Katalin-plébániatemplom, ismét. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596505_d4fabba88fb950a94424b23d00ad88de_wm.jpg" alt="" />
<figcaption>A Steindl Imre által tervezett Országház a századforduló idején, a Bem rakpartról nézve. Az építész fő műve felavatását már nem élhette meg, az épületet halála után öt héttel avatták fel, de a részletmunkák még további két éven át tartottak. Az előtérben az Esztergom lapátkerekes gőzhajó, valamint a rajta dolgozók láthatók. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596521_355e0294d21fe3739531cf4c93daed2f_wm.jpg" alt="" />
<figcaption>Pesti alsó rakpart a Fővámháznál, 1890-ben. A támfalnál látható alagútbejáratok vezettek a Fővámház alatti, raktárként szolgáló pincerendszerbe. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596541_e82511c9e766effef266eb3e3508b73b_wm.jpg" alt="" />
<figcaption>Pesti rakpart a Margit hídnál, ami Budapest második állandó hídja volt. Tervpályázatát egy francia mérnök, Ernest Goüin nyerte meg, aki egyike annak a 72 tudósnak, akiknek a neve szerepel az Eiffel-torony oldalán is. A távolban a Rózsadomb látható. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596523_074a6ff87fb54879b222c23ac41faa5c_wm.jpg" alt="" />
<figcaption>A Margit híd pesti hídfője a vámházakkal, 1896-ban. A túloldalt, a budai hídfő felett a Gül Baba türbéje köré épített Wagner-villa is felsejlik. (Fotó: Klösz Görgy / Budapest Főváros Levéltára / Fortepan)</figcaption>
</figure>

<figure>
<img src="/images/8596525_acd87736791ef56aba219b4d4ca3032a_wm.jpg" alt="" />
<figcaption>Utunk végállomásához érkeztünk: az újpesti rakpart a Hagenmacher és a Pannonia gőzmalmokkal, a Margit híd felől nézve, 1890-ben. Köszönjük, hogy velünk tartottak! (Fotó: Klösz Görgy / Budapest Főváros Levéltára / Fortepan)</figcaption>
</figure>
