---
title: "Nézegessen gifeket a Monarchia polgári hétköznapjairól!"
date: 2019-07-07T00:00:00.000+00:00
author: Kiss Eszter, Barakonyi Szabolcs (képszerkesztő)
---

Sztereofotók, vagyis térhatású fényképek már az 1840-es évektől kezdve készültek Nyugat-Európában és Magyarországon. A képek nézegetésére akkoriban a Gaumont cég által kifejlesztett kukucskálós-fadobozos megoldást használták: a jobb és a bal szem által látott két képnek megfelelő két külön fényképfelvételt egy erre a célra szolgáló eszközbe (sztereográf, sztereoszkóp) helyezték, amelyek azután a néző tudatában egyetlen térhatású képpé álltak össze. Ezt a hatást próbáltuk utánozni a svájci származású Schoch Frigyes századfordulós képeiből készített giffel.

Az 1856-ban Svájcban született építészmérnök a harmincas éveiben már Munkácson élt, majd Máramarosszigeten volt építési vállalkozása. Az 1890-as években a Nagykároly–Somkút, a Versec–Marosillye, valamint a Sopron–Pozsony közötti vasútvonalak építésével alapozta meg vagyonát. 1896-ban üzlettársaival Budapesten megalapította az egészen az államosításig létező Gfrerer, Schoch és Grossmann nevű céget.

1899-ben megkapta a magyar állampolgárságot. A német anyanyelvű Schoch család nagypolgári életének tartozéka volt a Váci utcai, teljes második emeletet elfoglaló lakás és Andrássy úti iroda.

Bár Schoch és cégtársai elsősorban a Délvidéken és Erdélyben építettek vasutat, lakó- és középületeket, volt egy merész fővárosi tervük is: 1909-ben siklót terveztek a Gellérthegyre. Ebből ugyan nem lett semmi, de Schoch Frigyes a Naphegyen és a Gellérthegyen is telkeket vásárolt, és belevágott a híres, ma egykori pénzügyminiszter lakójáról [Hegedűs-villaként ismert épület](https://maps.hungaricana.hu/hu/BFLTervtar/27412/?list=eyJxdWVyeSI6ICJcInNjaG9jaCBmcmlneWVzXCIifQ) építésébe. Befejezni már nem tudta: vállalkozásai az első világháború után csődbe jutottak, Schoch tönkrement és 1924-ben öngyilkos lett.

Több száz darabos fotóhagyatéka figyelemre méltó. Valamikor 1900 körül vásárolt egy sztereó kamerát, amellyel Erdélytől Budapesten és Ausztria havas hegycsúcsain át az Adriáig sok-sok különleges életképet, panorámafelvételt és anzixnak is beillő képsorozatot készített. Első fotóin az épülő Erzsébet híd, az utolsókon az 1919-es május elsejére vörösbe öltöztetett Budapest látható. (Az Indexen korábban is láthattak már térhatású képeket, akkor Fromm Géza nagyváradi ügyvédjelölt 120 éves, [Budapesten készült sztereofotóit mutattuk meg](https://index.hu/fortepan/2016/01/03/120_eves_terhatasu_kepek_budapestrol/) .)

A magyar fotótörténet legnagyobb, 670 darabos, az Osztrák-Magyar Monarchia utolsó, 3D-ben rögzített pillanatait megőrző Schoch-hagyaték eredeti üveglemezeit a Magyar Nemzeti Múzeum Történeti Fényképtára őrzi, az örökösök és a Fortepan jóvoltából. A sztereofotók most a Nemzeti Galériában rendezett Fortepan-kiállításon is megtekinthetők.

<figure>
<img src="/images/28313001_6a6a832f54bda85f34c50d16d1ca61a7_wm_still" />
<figcaption>Az erdélyi Algyógy és Gyalmár települések közötti vashíd a Maroson, 1901 (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312999_c6a0d6f9abeb7d3b8981e684bc7309f8_wm_still" />
<figcaption>Sikló a külszíni fejtésen az erdélyi Gyaláron (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312967_4625cbbc114981e1a23edbe365702add_wm_still" />
<figcaption>Valószínűleg a Schoch család tagjai, ismeretlen helyszínen a tízes években (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312965_0286dae7b097e8c8f6dac06d352614ba_wm_still" />
<figcaption>Gordon Bennett léggömbverseny a zürich-i Dübendorf repülőterén, 1910 (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312997_ddb60203fc274ced8238dfc4d375e14a_wm_still" />
<figcaption>A Rajna vízesés a svájci Schaffhausenben, 1905 (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312995_8d29e94b744edcfcf0457bdd8eeac7e4_wm_still" />
<figcaption>Matild és Klotild a Kígyó téren, vagyis a Klotild paloták a Ferenciek terén 1902-ben. Háttérben az épülő Erzsébet híd. (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312993_3e8b48c95cd364acad20e299269c7f2e_wm_still" />
<figcaption>Mezei csoportkép 1906-ból (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312991_992043192c38b87cf9c20ec58d017f64_wm_still" />
<figcaption>A pesti Kristóf tér és a Váci utca sarka, a névadó Szent Kristóf szoborral a századfordulón (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312989_4944f465f66805b1b20c9331cf19a19f_wm_still" />
<figcaption>A pesti Dunakorzó a századfordulón, háttérben a Királyi Palota (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312985_a0dae7f99e4868e1580edcfa62c171ed_wm_still" />
<figcaption>Schoch-fiúk a Bérc utcai nyaralóban, 1907 (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312969_cc32901edfe9276c7bf2886d606a7b0d_wm_still" />
<figcaption>Schoch-ék gellérthegyi nyaralója a Bérc utca környékén, 1909 (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312981_2a87a375b8d8fbaef542c212a3b215b9_wm_still" />
<figcaption>A városligeti jégpályán 1907-ben (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312977_64d49f32edcfa298daa8939da508d45d_wm_still" />
<figcaption>A budapesti Petőfi tér 1907 telén (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312975_8d5352b2b248c81f7ed97a8a4abe9880_wm_still" />
<figcaption>A Bérc utcai nyaralóban, 1913 (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312973_e621cc985a7aebec0a8d7a6d92a09ae2_wm_still" />
<figcaption>A brezovai királyi vasgyár 1902-ben (ma Szlovákia) (Fotó: Schoch Frigyes / FORTEPAN)</figcaption>
</figure>

<figure>
<img src="/images/28312983_3a96e52e852b1a20be44c2f6147462a3_wm_still" />
<figcaption>Századfordulós kirándulás Póla (ma Horvátország) kikötőjéből a Liburnia személyszállító gőzösön. Szemben az Osztrák-Magyar Monarchia haditengerészetének Kaiser Karl VI. páncélos cirkálója (Fotó: Schoch Frigyes / FORTEPAN)</figcaption>
</figure>

A Fortepan 110 ezer képéből 200 kiemelkedő fotót és 16, a képekhez tartozó történetet mutat be a Minden múlt a múltam című kiállítás. Néhány történetet az Indexen is olvashat a következő hetekben. Ha az összesre kíváncsi és a Fortepan saját történetét is szeretné megismerni, szeretettel várjuk 2019. augusztus 25-ig a Magyar Nemzeti Galériában.
