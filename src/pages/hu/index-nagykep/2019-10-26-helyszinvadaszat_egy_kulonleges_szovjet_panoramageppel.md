---
title: "Helyszínvadászat egy különleges szovjet panorámagéppel"
date: 2019-10-26T00:00:00.000+00:00
author: Kiss Eszter, Barakonyi Szabolcs (képszerkesztő)
cover_image: /images/30093193_3d1dd33c1caabf1ffb799e711fee531a_wm.jpg
---

A filmre kívánkozó háborús franciaországi-svájci, majd hirtelen vágással a Rákosi-korszak elitje körében töltött gyerekkor után Kende János útja egyenesen vezetett az operatőrségig. Máig csaknem hatvan játékfilmet, tévé- és dokumentumfilmet forgatott kezdő és befutott rendezőkkel. A Jancsó Miklós mellett kitalált szokatlanul hosszú, tíz-tizenkét perces, vágás nélküli beállítás külföldön is ismertté tette, így rengeteg nemzetközi koprodukcióban dolgozott az évek során. A filmforgatások előtt Kende feladata volt a helyszínkeresés, ekkor – egy szovjet lánnyal elcserélt, különleges 110 fokos látószögű Horizon panorámagéppel – készített fotóit mutatjuk most a Fortepanon.

Kende János Marseilles-ben született 1941-ben Henri Jean Pierre Wildt néven. Magyar származású édesanyja meghalt, ő a háború alatt egy svájci gyermekotthonba került, ahonnan 1946-ban a nagymamája hozta Magyarországra. A nagybátyja, Dr. Kende István, a Magyar Kommunista Párt egyik vezető kulturkádere adoptálta, így együtt járt a Rákosi Mátyás Gyermekotthonba a hozzá sokban hasonló sorsú Révai Péterrel (egyetlen, a [XX. századot magába sűrítő családi fotójáról korábban már írtunk](https://index.hu/fortepan/2016/12/04/ilyen_lenne_egyetlen_kepben_a_xx._szazad/) ). Kende csak 1968-ban, a Sirokkó című film előkészítésekor találkozott újra apjával: a párizsi telefonkönyvből kereste ki a nevét, és mivel franciául már elfelejtett, tolmáccsal hívatta fel.

Gimnazista korától fényképezett, abban a fotó-optika szövetkezetben tanult laborálni, ahol Nádas Péter. Nevelőanyja, a TV Maci legelső verzióját megalkotó színházi-, majd tévés rendező Kende Márta révén korán kapcsolatba került az operatőri munkával, nyaranta a tévéhíradónál dolgozott. A Színház- és Filmművészeti Főiskolán Illés György osztályába járt, közben az akkor még operatőr Sára Sándor mellett tanonckodott. Kende előbb dokumentumfilmeket forgatott, aztán 1967-ben Jancsó Miklós felkérte, hogy legyen a Csend és kiáltás operatőre. Az évtizedek során rengeteg rendezővel dolgozott: a most bemutatott helyszínfotókat például a Mészáros Mártával, Kézdi-Kovács Zsolttal és Gábor Pállal készített filmekhez fotózta Magyarországon, Szicíliában és Azerbajdzsánban a hetvenes-nyolcvanas években.

<figure>
<img src="/images/30056127_9516a3143351f68c686ca1b6b82bedc9_wm.jpg" alt="" />
<figcaption>Valahol Szicíliában. Az olasz-magyar koprodukcióban forgatott A menyasszony gyönyörű volt című filmhez készült helyszínfotó, 1987. Az Angi Verát is rendező Gábor Pálnak ez volt az utolsó filmje. Az olasz sztárok, Stefania Sandrelli és Angela Molina szereplésével forgatott film alapja egy szicíliai „fehér özvegyről” szóló olasz kisregény volt. Fehér özvegynek hívták azokat az asszonyokat, akiknek férje külföldre, leginkább Svájcba vagy Nyugat-Németországba ment dolgozni, aztán gyakran örökre ottragadt. (Fotó: Kende János / FORTEPAN)</figcaption>
</figure>

<figure>
<img src="/images/30056129_6dfa173cbb1932900a5010be3517de2a_wm.jpg" alt="" />
<figcaption>A szicíliai Cammaratában. Az olasz-magyar koprodukcióban forgatott A menyasszony gyönyörű volt című filmhez készült helyszínfotó, 1987. Kendéék a maffiával is kapcsolatba kerültek a szicíliai forgatáson. Előbb megnehezítették a dolgukat, majd miután megkapta a szerepet a maffia pártfogoltja, kezdődött a dolce vita. „Letettem a fényképezőgépem egy asztalra, négy nap múlva is ott volt; ha a forgatás során költözni kellett, rögtön ott volt a rendőri felvezetés”– mesélte az Indexnek. (Fotó: Kende János / FORTEPAN)</figcaption>
</figure>

<figure>
<img src="/images/30056153_3b1bbe222e0edc519658c9feb7103473_wm.jpg" alt="" />
<figcaption>Az Ők ketten című filmhez valószínűleg Székesfehérváron készült helyszínfotók, 1977. Mészáros Márta filmjében Marina Vlady és Jan Nowiczki játszották a főszerepet, de feltűnt benne Cinkóczi Zsuzsa és Vlagyimir Viszockij orosz színész-költő-énekes, Marina Vlady férje is. Ez az egyetlen olyan alkotás, amelyben a két világhírű színész együtt szerepel a filmvásznon. (Fotó: Kende János / FORTEPAN)</figcaption>
</figure>

<figure>
<img src="/images/30056151_a83229ade5d372ae89d640faa569b8a9_wm.jpg" alt="" />
<figcaption>Az Ők ketten című filmhez valószínűleg Székesfehérváron készült helyszínfotók, 1977. A Bereményi Géza által is jegyzett történet szerint Juli a lányával egy munkásszállóra menekül alkoholista férje elől, aki azonban nem nyugszik ebbe bele. (Fotó: Kende János / FORTEPAN)</figcaption>
</figure>

<figure>
<img src="/images/30056139_63ad5b3425167b4399892c8a21dd8095_wm.jpg" alt="" />
<figcaption>Az Ők ketten című filmhez egy ruhagyárban készült helyszínfotók, 1977. A filmben játszott Mészáros Márta Kilenc hónap című kultikus és botrányt kavaró filmjének főszereplője, Monori Lili is. Az 1976-ban készült filmben volt az a filmtörténeti pillanat, amikor egy valós, jelen idejű szülést rögzített a kamera. „Emlékszem, két hétig álltak készenlétben, ugrásra készen várták, hogy rögzíthessék a film nagy pillanatát, míg végre eljött a nap. Én ott kóvályogtam a folyosón, nem voltam se élő, se holt, az utolsó emlékem az, hogy ennek ellenére rám jött a nevetés, amikor megláttam a maszkokba beöltözött stábot, meg azt, hogy még a kamera állványának lábára is fehér zoknit húztak. Aztán a Kende elájult, miután lefilmezte a jelenetet, a Mészáros Márta meg hazament, hogy megigyon egy whiskyt”– mesélte később [Monori Lili egy interjúban](https://adtplus.arcanum.hu/hu/view/Reform_1995_1/?query=%22k%C3%A9t%20h%C3%A9tig%20%C3%A1lltak%20k%C3%A9szenl%C3%A9tben%2C%20ugr%C3%A1sra%20k%C3%A9szen%20v%C3%A1rt%C3%A1k%2C%20hogy%20r%C3%B6gz%C3%ADthess%C3%A9k%22&pg=60&layout=s). (Fotó: Kende János / FORTEPAN)</figcaption>
</figure>

<figure>
<img src="/images/30056133_9e32bf2956c988dac67eb3016501d0cb_wm.jpg" alt="" />
<figcaption>Talán Franciaországban. A Liszt Ferenc című tévéfilm-sorozathoz készített helyszínfotó, 1982. Az NSZK-francia-olasz-finn-magyar koprodukcióban készült sorozatot Szinetár Miklós rendezte. A „Les Preludes – Képek Liszt Ferenc életéből” című hétrészes film forgatókönyvét Maróti Lajos írta, a filmben a fiatal Liszt Ferencet Hegedűs D. Géza, az időset Darvas Iván alakította. (Fotó: Kende János / FORTEPAN)</figcaption>
</figure>

<figure>
<img src="/images/30056137_a5b8f5b34ae4cc87f0e22d0672041447_wm.jpg" alt="" />
<figcaption>A Liszt Ferenc-sorozat alkotói, balról Szinetár Miklós. (Fotó: Kende János / FORTEPAN)</figcaption>
</figure>

<figure>
<img src="/images/30056131_05515636c5008edf1ccc8216ae9349b2_wm.jpg" alt="" />
<figcaption>Talán Olaszországban. A Liszt Ferenc című tévéfilm-sorozathoz készített helyszínfotó, 1982. A nagy költségvetéssel dolgozó nemzetközi koprodukció felvételei Magyarországon, az NDK-ban, Csehszlovákiában, Franciaországban, Olaszországban, az NSZK-ban és a Szovjetunióban forogtak. (Fotó: Kende János / FORTEPAN)</figcaption>
</figure>

<figure>
<img src="/images/30056141_c7bf0d50302472e8e6e8401af7c56bfb_wm.jpg" alt="" />
<figcaption>A Magyar rapszódia című film forgatásához készült helyszínfotó, 1979. A Jancsó Miklós rendezte filmhez Kende rengeteg kastélyt megnézett, de egyiket sem találták megfelelőnek. Végül a balaton-felvidéki Kornyi-tónál felépített díszletben forgatták le a Cserhalmi György, Koncz Gábor, Balázsovits Lajos és Bujtor István szereplésével készült filmet. (Fotó: Kende János / FORTEPAN)</figcaption>
</figure>

<figure>
<img src="/images/30056147_9a1a9be70fe637d964a2e9f7e03e885a_wm.jpg" alt="" />
<figcaption>A Magyar rapszódia című film forgatásához készült helyszínfotó, 1979. Jancsó és a forgatókönyvet író Hernádi Gyula Életünket és vérünket címmel trilógiát tervezett a magyar történelem 1910 és 1945 közötti időszakáról. Ennek az első része volt a Magyar rapszódia, második az Allegro Barbara, az utolsó végül sosem készült el. A Magyar rapszódia a magyar filmgyártás addigi legnagyobb méretű produkciója volt, száz színészt és több ezer statisztát foglalkoztatott. (Fotó: Kende János / FORTEPAN)</figcaption>
</figure>

<figure>
<img src="/images/30056135_8fa62f3ac64d06c9e68815c9287923a9_wm.jpg" alt="" />
<figcaption>A Magyar rapszódia című film forgatásához készült helyszínfotó, 1979. A Jancsó-filmeknek megvolt a sajátos forgatási menete; gyakran akár az első forgatási napon olyan jelenetet vettek fel, amely eredetileg nem szerepelt a forgatókönyvben. A rendezővel számtalanszor forgató Kendének volt ideje hozzászokni. „Gyakorló Jancsó-filmkészítő vagyok. Fel sem merül bennem, hogy a forgatókönyvet az első olvasáson kívül megnézzem. Miki egyszer úgy fogalmazta meg, hogy a forgatókönyv ’az első letét’, amely aztán elindítja mindenkinek a fantáziáját”– [mondta](https://adtplus.arcanum.hu/hu/view/Kepes7_1988_2/?query=Gyakorl%C3%B3%20Jancs%C3%B3-filmk%C3%A9sz%C3%ADt%C5%91%20vagyok&pg=207&layout=s)egy interjúban. (Fotó: Kende János / FORTEPAN)</figcaption>
</figure>

<figure>
<img src="/images/30056143_1ad9966acabf4615dcfc83a38dfd6480_wm.jpg" alt="" />
<figcaption>Talán a Tiszánál. A Visszaesők című film forgatásához készült helyszínfotó,1983. Kézdi-Kovács Zsolt testvérszerelemről szóló, Monori Lilivel, Székely B. Miklóssal és Törőcsik Marival forgatott filmje felkavarta a késő-kádár-kori kedélyeket. (Fotó: Kende János / FORTEPAN)</figcaption>
</figure>

<figure>
<img src="/images/30056145_f9f8a892b75edb2901c2dc21aaa40790_wm.jpg" alt="" />
<figcaption>Talán a Tiszánál. A Visszaesők című film forgatásához készült helyszínfotó,1983. A görög sorstragédiákat idéző történetben a frissen megözvegyült fiatal nő és a faluba költöző férfi egymásba szeret, de hamarosan kiderül, hogy féltestvérek. Őrület, halál, közös gyerekek és börtönbüntetés kíséri a tiltott, de vállalt viszonyt. (Fotó: Kende János / FORTEPAN)</figcaption>
</figure>

<figure>
<img src="/images/30056155_ec3c75c4e0ed00ea5887d1197e4d68ff_wm.jpg" alt="" />
<figcaption>Talán Azerbajdzsánban. A Fedőneve: Lukács című film forgatásához készült helyszínfotó,1976. A spanyolországi polgárháborúban meghalt, kommunista hősként ünnepelt Zalka Máté író, tábornok életéről szóló magyar-szovjet koprodukciós filmet a görög származású Manosz Zahariasz rendezte. Kozák András játszotta Zalkát, a szovjet szereplők mellett feltűnt Bessenyei Ferenc és Bujtor István is. A spanyolországi hegyeket az azerbajdzsáni Bakutól nem messze találták meg, előtte a Krímben, Belogorszk vidékén forgattak. A filmben Budapest is felbukkant, a józsefvárosi Práter utca és a Bókay János utca környéke volt a polgárháborús Madrid (pár évvel korábban errefelé filmezte Sándor Pál [az Illés együttes egyik tévéklipjét is, erről itt írtunk](https://index.hu/fortepan/2019/09/08/ilyenek_voltak_ezek_a_fiatalok/)). (Fotó: Kende János / FORTEPAN)</figcaption>
</figure>

Borítókép: Kende János fotója a Magyar rapszódia című film előkészítésekor készült 1979-ben.
