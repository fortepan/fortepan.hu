---
title: "Óriás söröskorsót rajzol az esőbe az este"
date: 2018-07-07T00:00:00.000+00:00
author: Nagy Attila Károly
cover_image: /images/20272642_f9647cc7832779d95a5a6edad8d0b0d4_wm.jpg
---

Fák, tetők, kémények fölé fémvázak emelik a csönd állatfényvirágait, az éj pillanat-lényeit, elektromosság-szörnyeit. [...] És piros, sárga, zöld fényvonalakkal óriás söröskorsót rajzol az esőbe az este. Megszületik az elmúlásba esve. Aranykorsóban aranysör pezseg, aranykorsó okád villany-fürtöket. Csurog a nyálkás kövezetre a foszforhab, villanyfoszfor.

– többek között így ír az Oktogon neonreklámjairól [Juhász Ferenc](https://hu.wikipedia.org/wiki/Juh%C3%A1sz_Ferenc_(k%C3%B6lt%C5%91)) nagyszerű versében ( [Babonák napja, csütörtök: amikor a legnehezebb](http://www.visegradliterature.net/works/hu/Juh%C3%A1sz_Ferenc/Babon%C3%A1k_napja%2C_cs%C3%BCt%C3%B6rt%C3%B6k%3A_amikor_a_legnehezebb) ). Az 1956-os forradalom utáni elkeseredett, majd a helyzetbe egyre jobban beletörődő hangulatot hátborzongató érzékletességgel ábrázoló, hipnotikus vers vibráló színekkel festi le a [neonszocializmus](https://index.hu/belfold/budapest/2009/08/29/megtizedelte_a_neonreklamokat_a_rendszervaltas/) világát, azt a korszakot, amiben minden korábbinál több neonreklám árasztotta fényét a főváros utcáin. A neonok persze nem a kommunista, szocialista tervgazdaság találmányai, a budapesti éjszakákat bevilágító fényreklámok az I. és II. világháború között élték első virágkorukat, de tény, hogy a puha diktatúrának köszönhetjük a [legszebb, legszínesebb korszakát](https://index.hu/fortepan/2017/02/11/neonfenyes_budapest/) Budapestnek.

Az Oktogon, mint a főváros egyik legfontosabb tere mindig is hű lenyomata volt az adott kor politikai-gazdasági viszonyainak. A tér nevében is gyakran változott: a XIX. században még Nyolcszög tér, a XX. század elején Oktogon, 1936-45 között Mussolini tér, 1945-50 között ismét Oktogon, 1950-90-ig November 7. tér, majd 1990 óta ismét Oktogon. Ezzel párhuzamosan nemcsak a neve, de a tér arca is folyamatosan változott, a neonreklámok állandó cserélődését mutatják be a Fortepan alábbi képei.

<figure>
<img src="/images/20224664_18f04ef18d31be8f5f36bd3ad9769fe5_wm.jpg" alt="" />
<figcaption>1890-1900 körüli kép az Oktogonról. A cégtáblák, reklámfeliratok még csak festett táblák, a neonreklámok az 1910-es években kezdtek világszerte elterjedni. (Fotó: Budapest Főváros Levéltára. Levéltári jelzet: HU.BFL.XV.19.d.1.07.179 / FORTEPAN)</figcaption>
</figure>

<figure>
<img src="/images/20224694_511e6a53fa3cf4886502c25cffa2820c_wm.jpg" alt="" />
<figcaption>1929. Az Oktogon a Hősök tere felé nézve. Jobbra "Albus szappan" és "Orion izzólámpa" – két magyar termék neonreklámja. A taxik és autómobilok közt egy Mávag NAG 204 magyar gyártmányú autóbusz feszít a kép jobb szélén. (Fotó: Pesti Brúnó / FORTEPAN)</figcaption>
</figure>

<figure>
<img src="/images/20224654_138fdf20806d46783efdffdb2daa2deb_wm.jpg" alt="" />
<figcaption>Az előző képhez képest egy év a különbség, a változás bámulatos. A szappanreklám lekerült, lett helyette vagy nyolc másik: Modiano, Váncza keksz, Steiner keksz, Winter szén, fa, kox, Vatea rádió, Bemberg selyemharisnya, valamint színházi és revüműsorok reklámjai. (Fotó: Pesti Brúnó / FORTEPAN)</figcaption>
</figure>

<figure>
<img src="/images/20224698_1b3678c5e92dd2ff23418e0c5c3c4d92_wm.jpg" alt="" />
<figcaption>1937 körül készülhetett ez a körfotó, legalábbis bal oldalt a Párizsi Világkiállítás neonreklámja erre utal. A teret a Tungsram hatalmas, tetők fölé magasodó neonja uralja, a Zwack unicum és a Modiano cigaretta reklámja fölött. A margitszigeti Parisien Grill Revue Dancing mulató neonja szenzációs műsort ígér. Balra lent a Savoy Kávéház neonja látható még. (Fotó: Pesti Brúnó / FORTEPAN)</figcaption>
</figure>

<figure>
<img src="/images/20224670_1a06d4222ea643873d9c028b2229cd7f_wm.jpg" alt="" />
<figcaption>1946. május elsejei felvonulás. A kalapácsos munkások feje fölött a szlogen: "Kérjen eredeti Cinzano vermouthot". A szovjethatalom már a kanyarban, a hanyatló nyugat termékét reklámozó neonnak nem sok van hátra. Az épület sarkán egy Törley pezsgőt hirdető neon látható még. (Fotó: Berkó Pál / FORTEPAN)</figcaption>
</figure>

<figure>
<img src="/images/20224730_177cf5265392ddfccbc4064677c88630_wm.jpg" alt="" />
<figcaption>1946-47 körüli lehet a kép. A Tungsram izzólámpás neonja lekerült, helyére még nem raktak semmi. A Zwack tartja magát, ahogy a Philips rádió is. Urai (Unterberger) Oszkár fényreklám cége, az Atom Neon szintén megélt még pár évet a II. világháború után. (Fotó: FORTEPAN)</figcaption>
</figure>

<figure>
<img src="/images/20224720_7787eeede9ba6be40a6d0df2674752a8_wm.jpg" alt="" />
<figcaption>Kicsit ereszkedjünk le a járókelők közé ennek az 1946-ban készült kép segítségével. A fotós az Abbázia kávéház felől a Savoy kávéház felé nézve örökítette meg az elegáns, virágcsokros párt. Jobbra fölül egy a Nektár Sör egészségességét hirdető neon látható. (Fotó: Berkó Pál / FORTEPAN)</figcaption>
</figure>

<figure>
<img src="/images/20224722_523ae00edc01aa1be96def26a128e275_wm.jpg" alt="" />
<figcaption>1948: a Kőbányai Sörgyár minőségi Polgári Söre magasodik a tér fölé. Alul, utcaszinten a Claridge kávéház és étterem neonja látható az árnyékoló fölött. A Claridge 1945-től 1950-ig üzemelt, falai közt kabaréesteket, felolvasásokat is tartottak. (Fotó: Mihalik István / FORTEPAN)</figcaption>
</figure>

<figure>
<img src="/images/20224688_caf15279602cee680dc0774d8e1cf248_wm.jpg" alt="" />
<figcaption>1949: a Philips Rádió – amit hazánkban is gyártottak licensz alapján – neonja még tartja magát, de a sötét Rákosi-kor közeledtét jelzik a politikusi arcképek a ház homlokzatán. Bal szélen az új neonnal jelentkező Tungsram villanykörtéjének sarka lóg be. (Fotó: Kovács Márton Ernő / FORTEPAN)</figcaption>
</figure>

<figure>
<img src="/images/20224726_0a2e149f12f9f075bb59c926402f3151_wm.jpg" alt="" />
<figcaption>1952: a Cinzano vermutnak befellegzett, helyére a magyar-szovjet közös légitársaság, a Maszovlet neonreklámja került. Megvan még a Törley, a Nektár és a Savoy is. A kép igazi kuriózuma persze a motoros kerekesszék az előtérben. (Fotó: Magyar Rendőr / FORTEPAN)</figcaption>
</figure>

<figure>
<img src="/images/20224728_928e91b275948dea3b4abbcc9211e194_wm.jpg" alt="" />
<figcaption>Kommunizmus ide, tervgazdálkodás oda, a Magyar–Szovjet Polgári Légiforgalmi Rt. Li-2-es repülőgépet ábrázoló neonreklámja irtó jól nézett ki (1952). (Fotó: Magyar Rendőr / FORTEPAN)</figcaption>
</figure>

<figure>
<img src="/images/20224652_28d80164eb8110999a5408cfb01c9f17_wm.jpg" alt="" />
<figcaption>1954: "Szebb fény, jobb fény, több fény" – mondja a Tungsram izzólámpa új reklámja. Előtte egy társadalmi céllal készült, márkafüggetlen neon – a szocialista neonreklámok jellegzetes típusa –, ami arra szólítja fel a dolgozókat, hogy saját érdekükben kössenek biztosítást. Középen ugyancsak állami neonok: felül a Melléktermék- és Hulladékhasznosító Vállalat, a MÉH hirdetése: "Gyűjtsd a vasat és a fémet! Add át a MÉH-nek!", alatta pénzügyi jótanács: "Tartsd a pénzed takarékpénztárban! Előnyös! Kényelmes! Biztonságos!" (Fotó: UVATERV / FORTEPAN)</figcaption>
</figure>

<figure>
<img src="/images/20224690_0b0a9375aa158d956addf67787647e6d_wm.jpg" alt="" />
<figcaption>Az Oktogon az ötvenhatos forradalom idején. Az OTP neonja (a fotó bal fölső sarkában) ezt üzeni: "Országos Takarékpénztár – az ország minden részében a lakosság rendelkezésére áll". A lakosság egy jelentős része pár hét múlva elhagyja az országot. (Fotó: Nagy Gyula / FORTEPAN)</figcaption>
</figure>

<figure>
<img src="/images/20224684_0d60abdfa327130c09d29782c9a25cce_wm.jpg" alt="" />
<figcaption>1958: a November 7. téren áthaladó Warszawa M-20 típusú személygépkocsi fényét a Kőbányai (már nem Polgári) Sör reklámja emeli. Az Ibusz utazási iroda portálja is saját neont kapott, és mint látható, a Claridge kávéház helyén Filatélia bolt nyílt, a bélyeggyűjtők legnagyobb örömére. (Fotó: Eperjesi Gyula / FORTEPAN)</figcaption>
</figure>

<figure>
<img src="/images/20224686_a31cb1d0d044882f33c917f1c3b0e442_wm.jpg" alt="" />
<figcaption>Éjszakai kép 1959-ből: az OTP neonja mellett neoncsöves utcalámpák világítják be a nyolcszögletű teret. (Fotó: Mészáros Zoltán / FORTEPAN)</figcaption>
</figure>

<figure>
<img src="/images/20224656_a3e1ffdddc9e8353b54dd6d4f896e0ab_wm.jpg" alt="" />
<figcaption>1960: új neonok a téren. A Tungsram helyét a Fővárosi Nagycirkusz animált hirdetése foglalta el: este ha felkapcsolták, rajta két zsonglőr dobált egymásnak buzogányokat. A Divatcsarnok rendőrfigurás neonja a Népköztársaság úti áruházba terelte a konfekció-ruházatra vágyó dolgozókat. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/20224668_4f65926c1256e3c992f8e31771f66fb1_wm.jpg" alt="" />
<figcaption>1960: az Abbázia étterem fölött már látható a Totó-Lottó legendás neonja a "Telitalálat!", ami egészen a kétezres évek közepéig volt az Oktogon dísze. A neonszocializmus egyik utolsó darabja szemétdombon végezte 2006-ban. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/20224716_ac9738446d74c0d9c8c7708bfb2dcd9a_wm.jpg" alt="" />
<figcaption>"Tánc mindennap" – a Savoy étterem bejárat fölötti neonja, 1960-ban. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/20224718_7f80347d6058454a36f4ea1972bb9657_wm.jpg" alt="" />
<figcaption>1968: Biztosítás – Biztonság! - frissült a biztosítós neonreklám, és a Tungsram visszavette a helyet a cirkusztól. De ne menjünk el szó nélkül a kép bal szélén föltűnő csehszlovák Velorex mellett sem! (Fotó: Erdei Katalin / FORTEPAN)</figcaption>
</figure>

<figure>
<img src="/images/20224658_380e3907bc47a83c7cfd2819d44e35db_wm.jpg" alt="" />
<figcaption>A hetvenes években már-már a londoni Picadilly Circus neonforgatagához fogható volt a November 7. tér arculata. Ez az időszak volt körülbelül a "neonszocializmus" csúcsa, a nyolcvanas években kezdődött a hanyatlás, majd a kilencvenes, kétezeres években szinte teljesen eltűntek az utcákról a neonreklámok, ma már csak néhány példány látható belőlük, olyan pedig, ami működik is, csak elvétve. (Fotó: Chuckyeager tumblr / FORTEPAN)</figcaption>
</figure>
