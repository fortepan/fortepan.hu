---
title: "Így nézett volna ki a szocialista Instagram"
date: 2018-12-29T00:00:00.000+00:00
author: Záborszky Ede, Barakonyi Szabolcs (képszerkesztő)
---

Az ecseri piacról került elő az a közel négyszáz fotónyi kisfilmes tekercs, amiből most kiválogattunk néhányat. A képeket feltehetően a Sütőpor Gyár egyik dolgozója készítette, a fotókon a hatvanas évek mindennapjai elevenednek meg.

<figure>
<img src="/images/23464230_554a5adf667b679dfd7ba0f14ec589ee_wm.jpg" alt="" />
<figcaption>Tartós hullám, élénk rúzs, a dolgozó nő is lehet kacér. A Sütőpor Gyár elvtársnői nem félnek megmutatni csáberejüket, hiába van híre a Tolnai Lajos (volt Conti) utcának az ott lebzselő rosszlányok miatt, a szocialista erkölcs megvédi a magyar nők becsületét. Hallotta Szabó elvtársnő, hogy K. Kocsisra, a kis technikusra 10 forintért tukmálta volna magát a szajhája? Ha néha meg-meg is botlik egy elvtárs, a szándék már él bennük a jóra, és ez a fontos, hiszen a dialektikus materializmus tanítása szerint a tudat meg is előzheti a létet. (Fotó: ALBUM027 / FORTEPAN)</figcaption>
</figure>

<figure>
<img src="/images/23464242_dec36af1ae370e77425260ce439b7865_wm.jpg" alt="" />
<figcaption>A vegyipari tudás mellé kell a munkásosztály izomereje is a gyár raktárában, ahol a sütőpor mellett olyan ínyencség áll mázsaszám, amiről a legtöbb gyerek csak álmodni merhet: a legendás pezsgőpor. Amíg a trafikos gyanakvó szemmel számolgatja az aprót, és basáskodik a kiporciózott csemege fölött, itt felfoghatatlan bőségben áll a szajré. A szocialista élelmiszeripar e remeke nem jöhetett volna létre Babos miniszterhelyettes elvtárs hite nélkül, aki nem volt rest maga látogatni a gyárat, hogy aztán a sok fintorgás, köpködés, kicsordult könny után létrejöjjön a tökéletes gyümölcsízű pezsgőpor. Szigorúan víz nélkül, ujjról lenyalva fogyasztandó! (Fotó: ALBUM027 / FORTEPAN)</figcaption>
</figure>

<figure>
<img src="/images/23464262_7965725667f83424c3a69e772cc61cee_wm.jpg" alt="" />
<figcaption>Ajánlott keverési arányok: 25 rész üzemanyag 1 rész olaj. “Csak az a gépkocsivezető vezethet biztonságosan, aki tudja: műszakilag teljesen rendben van a járműve”, olvashatjuk a Dunántúli Napló hasábjain, ezt még azoknak az elvtársaknak is érdemes szem előtt tartani, akik olyan megbízható német minőségű gépjárművet hajtanak, mint ez a IFA Framo V901-es. A kelet-német kisteherautó később Barkas néven válik majd legendássá. Bár ez a példány feltehetően csak sütőport rejt, testvérei rohamkocsiként mentik az életeket Budapest utcáin. (Fotó: ALBUM027 / FORTEPAN)</figcaption>
</figure>

<figure>
<img src="/images/23464240_e347f11efe379890a1f570f08b265043_wm.jpg" alt="" />
<figcaption>Van aki több, van aki kevesebb időt szánt az üzemi bulikra való készüléssel. A fiatalember elől nem sajnálta a hajlakkot, az úr hátul pedig inkább a cool, elegant vonalat képviseli. A táncparkett feltehetően az üzem egy része, amit fehér textilekkel választottak le. (Fotó: ALBUM027 / FORTEPAN)</figcaption>
</figure>

<figure>
<img src="/images/23464234_e50781e64aaaa49057dff79dcb6fc6ee_wm.jpg" alt="" />
<figcaption>A Szabadság-hegy megközelíthető fogaskerekű vasúttal, 21-es busszal, de akár Úttörővasúttal is. A képet elnézve ezek a frissen végzett élelmiszeripari technikusok valószínűleg gyalog jöttek a Moszkva térről. Éberség elvtársak, a környéken sok még a látnivaló! A közelben található a csillebérci úttörőtábor, de a kirándulók megnézhetik az épülő adótornyot is. A toronyépület 53 méter magas lesz, és majd csak két évvel később, 1958-ban adják át a népnek. (Fotó: ALBUM027 / FORTEPAN)</figcaption>
</figure>

<figure>
<img src="/images/23464254_1aa64af7d290d4d35881485bf5edd8be_wm.jpg" alt="" />
<figcaption>A szocialista textilipar divatos de kényelmes darabokkal vidítja fel a hölgyeket. A motoros kiránduláshoz jól passzol a fejkendő, és a helyi teheneket se hagyja hidegen a kirándulók érkezése. Egyes külvárosi butikokban még a mai napig tovább él az Elegant (Május 1. ruhagyár) kirakatok sajátos esztétikája, a drótokra fellógatott kabátok és blúzok lidércként járják be Európát. (Fotó: ALBUM027 / FORTEPAN)</figcaption>
</figure>

<figure>
<img src="/images/23464248_bace655a382b92921f1d13c93aceed5d_wm.jpg" alt="" />
<figcaption>Úgy látszik a céges autóval pózolás időtlen divat, csak a multinacionális helyett az internacionálé volt a hívószó. Pék Ferenc a Sütőpor Gyár udvarán pihent meg egy fotó erejéig, igazi nomen est omen szituáció ez Pék elvtársnak, még ha nem lisztet, hanem sütőport szállít is. A magyar sütőpor-ipart egyébként Váncza József gyógyszerész indította el, aki olyan nevekkel kelt versenyre, mint például Dr.Oetker. Az állami tulajdonú Sütőpor Gyár a Váncza-üzem szellemi utódja, amely később majd ZAMAT Kávé és Kekszgyár néven éri meg a rendszerváltást. (Fotó: ALBUM027 / FORTEPAN)</figcaption>
</figure>

<figure>
<img src="/images/23464236_a8214a7ec13e099938dcd072c6771a7b_wm.jpg" alt="" />
<figcaption>Széles mosollyal és spiáter májusfácskákkal vonulnak az elvtársnők. A fiatalember a szalagok mögött a háttérben valószínűleg nem számolt vele, hogy ha a szalagokra fókuszál, akkor így, bandzsán kerül megörökítésre az utókornak, de lehet direkt volt, végül is belefér egy kis móka is a munka ünnepén A képek 1956-ban és a rákövetkező években készültek, ez már feltehetőleg egy Kádár-kori május elseje, személyi kultusz helyett lányok körül legyeskedő fiúkkal. De hát ki hibáztathatná őket, amikor hatalmas felirat hirdeti, hogy “Világ proletárjai egyesüljetek!” (Fotó: ALBUM027 / FORTEPAN)</figcaption>
</figure>

<figure>
<img src="/images/23464256_9dddd0e344e87d9972935183c2ae80f1_wm.jpg" alt="" />
<figcaption>Csak az aprócska Kossuth-címer jelzi, hogy valami más ebben a télben, mint az eddigiekben. A forradalom után tömegével gyártották a gyűlölt Rákosi-címert leváltó Kossuth-címert. A szabadságharc leverése után, bár nem volt egyértelműen tiltva, mégis bátorság kellett hozzá, hogy az ember Kossuth-címerrel a kabátján mászkáljon. Egy ilyen fotóval a szereplők, bár börtönt nem kockáztattak, eleshettek egy jobb munkahelytől, vagy akár az egyetemi tanulmányaikat is veszélyeztethette, ha rossz kezekbe került a kép. A Kádár-korszak címerébe végül csak a pajzs formája került át kompromisszum képpen, jelezve a sztálinista jellegű rezsim végét. (Fotó: ALBUM027 / FORTEPAN)</figcaption>
</figure>

<figure>
<img src="/images/23464246_7127b4da080d858af5a5c9810d8c12a1_wm.jpg" alt="" />
<figcaption>A Sütőpor Gyár irodahelyisége, az asztalon a fővegyész-asszony lányai és férje. Az elvtársnő szégyenlős félmosolya arra enged következtetni, hogy a kép kedvéért pózol a telefonnal sűrű teendői közepette. Bár a nátrium-hidrogén-karbonát és a monokalcium-foszfát arányában a vegyész elvtársnő élet és halál ura volt, a személyzeti titkár döntött arról, hogy kik kerülhetnek be az üzembe a frissen végzett technikusok közül. Valahogy egy könyvben a nevek mellett ott lapulnak az ártalmatlannak tűnő postairón pöttyök, amik a fiatal elvtársak “tévedéseit” jelzik. Az apróbb botlásokat jóvá lehetett tenni, például ha az ember jelentkezett, hogy segít megszervezni a helyi KISZ-t. (Fotó: ALBUM027 / FORTEPAN)</figcaption>
</figure>

<figure>
<img src="/images/23464244_9dcec3a1062e88e890d37e6da0ec74db_wm.jpg" alt="" />
<figcaption>A kendős lány a tehenes képről, influencereket megszégyenítő rutinnal pózol a Duna-parton. A Duna Budapestnél 300, [hajóvonták találkozása tilos.](https://index.hu/kultur/media/2018/04/16/mtva_vizallasjelentes_kossuth_radio/) (Fotó: ALBUM027 / FORTEPAN)</figcaption>
</figure>

<figure>
<img src="/images/23464232_95d945bf0b8a203bb5189c9f54ff591b_wm.jpg" alt="" />
<figcaption>Tegye a kezét a szívére, aki a kép láttán, nem kapott kedvet meginni egy üveges sört. Bár a Kőbányai már nem a dolgozó népé, hanem egy [egy japán megavállalaté](https://index.hu/kultur/media/2018/04/16/mtva_vizallasjelentes_kossuth_radio/), azért még manapság is megnyugtató érzés lepattintani a kupakot, sörnyitóval, öngyújtóval, asztal szélén, bár az igazán vagányak állítólag foggal is ki tudják nyitni. (Fotó: ALBUM027 / FORTEPAN)</figcaption>
</figure>
