---
title: "Kaja, pia, olimpia"
date: 2015-08-01T00:00:00.000+00:00
author: Tóth-Szenesi Attila, Ajpek Orsi (szerkesztő)
---

Nem tudom, hogy sportnemzet vagyunk-e, és egyáltalán: jó-e sportnemzetnek lenni. Ha a nyári olimpiákon szerzett aranyérmek számát nézzük, akkor mindenképpen: csupán hét ország előz meg minket, miközben lakosságszámot tekintve 83. Négyévente van is okunk örülni, de vajon nem érezzük azt, hogy az olimpiai statisztikákat a négyévenkénti örömünkkel szívesen elcserélnénk, mondjuk: a) kiszámítható, osztrák típusú életszínvonalra; b) mosolygósabb, egészségesebb, kevésbé telt képű környezetre; c) a vb-kre, Eb-kre kijutó fociválogatottra; d) akármire?

Ha eltekintünk a magyarok halálozási statisztikájától, valamint a sportolásra való hajlandóságuktól (a nagy siránkozás közben azért ne feledjük: a Margitszigeten csúcsidőben az egymást érő futók miatt néha szinte lehetetlen futni), és a nyári olimpiai aranyérmeken túl is bizonyítékot akarunk találni sportnemzeti mivoltunkra, akkor ott a Fortepan. Nem tudom, van-e még egy ország a miénken kívül, amelynek össznépi képarchívumában olyan magától értetődően szerepelne szinte az összes sportág fényképe a 20. század legelső éveitől az utolsókig. És döntően ne profikra tessék gondolni, hanem lelkes amatőrökre, akik nyakig becipzározva tollasoztak, kerékpárost ölelgettek befröccsözve, vagy munka után lementek egyet íjászkodni a Hunfalvy utca végébe.

A Fortepanról ezúttal a teljesség igénye nélkül az olimpiai sportágak fotóit szedtük össze, valamint azt, hány olimpiai aranyérmet szereztünk ezekből a sportágakból. Akár sportnemzet vagyunk, akár nem.

<figure>
<img src="/images/8251841_481837be9534b8c0ff1258f61e5712a2_wm.jpg" alt="" />
<figcaption>Birkózás. 19 aranyérmet szereztünk az eddigi olimpiai játékokon. Ezzel az eredménnyel Törökország mögött, Bulgária előtt a hetedik helyet foglaljuk el a birkózás olimpiai éremtáblázatán. A kép 1920-ban készült. Közelebbit nem tudunk róla, de tény: ekkor már volt olimpiai aranyérmes birkózónk. Weisz Richárd 1908-ban, Londonban nyert, majd pénzdíjas versenyeken indult, és cirkuszban lépett fel. Visszavonulása után a Japán kávéházat vezette, 1945-ben halt meg Budapesten. (Fotó: Fortepan)</figcaption>
</figure>

<figure>
<img src="/images/8251851_9833d5c20ef307de0600acb6495ea731_wm.jpg" alt="" />
<figcaption>Öttusa. 9 aranyérmet szereztünk az eddigi olimpiai játékokon. Ezzel az eredménnyel elsők vagyunk az öttusa olimpiai éremtáblázatán. A kép 1920-ban készült. Ekkor már kilenc éve létezett a svéd szövetség, a világ első öttusaszövetsége. Magyarországon az első versenyt 1927-ben rendezték. (Fotó: Fortepan)</figcaption>
</figure>

<figure>
<img src="/images/8251805_5e2f509cb8232f1eba75640cbe522d0b_wm.jpg" alt="" />
<figcaption>Vívás. 35 aranyérmet szereztünk az eddigi olimpiai játékokon. Ezzel az eredménnyel Franciaország mögött, Oroszország (és Szovjetunió) előtt a harmadik helyet foglaljuk el a vívás olimpiai éremtáblázatán. A kép 1930-ben készült. Ekkor már hét olimpiai aranyérmes vívónk volt, mind közül a legeredményesebb Fuchs Jenő, aki férfi kard egyéniben két, csapatban egy olimpiai aranyérmet szerzett. Az első olimpiai aranyérmet szerző nő Elek Ilona (női tőr, 1936). (Fotó: Fortepan)</figcaption>
</figure>

<figure>
<img src="/images/8278053_ec636ae1e52a837348f971baa1e5840e_wm.jpg" alt="" />
<figcaption>Sportlövészet. 7 aranyérmet szereztük az eddigi olimpiai játékokon. Ezzel az eredménnyel Franciaország mögött, Dél-Korea előtt a kilencedikek vagyunk a sportlövészet olimpiai éremtáblázatán. A kép 1940-ben készült. A képen szereplő alakok háborúra és nem olimpiára készültek. (Fotó: Fortepan)</figcaption>
</figure>

<figure>
<img src="/images/8251859_7efad017f37ca562bb4a77c57b5d9b7c_wm.jpg" alt="" />
<figcaption>Labdarúgás. 3 aranyérmet szereztünk az eddigi olimpiai játékokon. Ezzel az eredménnyel az első vagyunk a futball olimpiai éremtáblázatán. A kép 1927-ben készült. Közelebbit nem tudunk róla, de tény: abban az évben a Ferencváros lett a bajnok, és a kép nem őket ábrázolja. (Fotó: Fortepan)</figcaption>
</figure>

<figure>
<img src="/images/8251801_174a190c9e73853ad10f6c3b9a27bde1_wm.jpg" alt="" />
<figcaption>Atlétika. 10 aranyérmet szereztünk az eddigi olimpiai játékokon. Ezzel az eredménnyel Kuba mögött, Új-Zéland előtt a tizennyolcadik helyet foglaljuk el az atlétika olimpiai éremtáblázatán. A kép 1962-ben készült a ma már bontás előtt álló Népstadionban. (Fotó: Fortepan)</figcaption>
</figure>

<figure>
<img src="/images/8251809_3e0b86e6a29f72dbe2a890e83788b201_wm.jpg" alt="" />
<figcaption>Ökölvívás. 10 aranyérmet szereztünk az eddigi olimpiai játékokon. Ezzel az eredménnyel Németország mögött, Lengyelország előtt a hetedik helyet foglaljuk el az ökölvívás olimpiai éremtáblázatán. A kép 1956-ban készült. Papp László háromszoros olimpiai bajnok, későbbi profi Európa-bajnok ökölvívó mutatja a helyes ütést. (Fotó: Fortepan)</figcaption>
</figure>

<figure>
<img src="/images/8251863_8560ceddfe6107fc58237b2ee7a52c36_wm.jpg" alt="" />
<figcaption>Úszás. 25 aranyérmet szereztünk az eddigi olimpiai játékokon. Ezzel az eredménnyel Németország mögött, Japán előtt a negyedik helyet foglaljuk el az úszás olimpiai éremtáblázatán. A kép 1969-ben készült a Hajós Alfréd Nemzeti Sportuszodában. (Fotó: Fortepan)</figcaption>
</figure>

<figure>
<img src="/images/8251789_697c51e1d20d7e0ef720a26ee81c14e9_wm.jpg" alt="" />
<figcaption>Vízilabda. 9 aranyérmet szereztünk az eddigi olimpiai játékokon. Ezzel az eredménnyel elsők vagyunk a vízilabda olimpiai éremtáblázatán. A kép 1970-ben készült. (Fotó: Fortepan)</figcaption>
</figure>

<figure>
<img src="/images/8251823_a69cec516ec4f933799ba74646b376b6_wm.jpg" alt="" />
<figcaption>Súlyemelés. 2 aranyérmet szereztünk az eddigi olimpiai játékokon. Ezzel az eredménnyel Thaiföld mögött, Románia előtt a tizenkilencedik helyet foglaljuk el a súlyemelés olimpiai éremtáblázatán. A kép 1980-ban készült. Ebben az évben Baczakó Péter félnehézsúlyban olimpiai aranyérmet szerzett a moszkvai olimpián. (Fotó: Urbán Tamás / Fortepan)</figcaption>
</figure>

<figure>
<img src="/images/8251821_9dbe139acaaf110cbdd7a869c75fef11_wm.jpg" alt="" />
<figcaption>Cselgáncs. 1 aranyérmet szereztünk az eddigi olimpiai játékokon. Ezzel az eredménnyel az USA mögött, Mongólia előtt a huszadik helyet foglaljuk el a cselgáncs olimpiai éremtáblázatán. A kép 1986-ban készült Budapesten. (Fotó: Angyalföldi Helytörténeti Gyűjtemény / Fortepan)</figcaption>
</figure>

<figure>
<img src="/images/8262991_e3f5f409668017d5704d9b2a4429bc72_wm.jpg" alt="" />
<figcaption>Torna. 15 aranyérmet szereztünk az eddigi olimpiai játékokon. Ezzel az eredménnyel Svájc mögött, Olaszország előtt a hetedik helyet foglaljuk el a torna olimpiai éremtáblázatán. A kép 1975-ben készült a Margit utcában, a mátyásföldi Ikarus lőtér parkjában. (Fotó: Fortepan)</figcaption>
</figure>

<figure>
<img src="/images/8281479_b90ae8df6a384ee690cead8571038c30_wm.jpg" alt="" />
<figcaption>Kajak-kenu. 22 aranyérmet szereztünk az eddigi olimpiai játékokon. Ezzel az eredménnyel Oroszország (és a Szovjetunió) mögött, Svédország előtt a harmadik helyen állunk a kajak-kenu olimpiai éremtáblázatán. A kép az 1960. augusztus 20-i vízi és légi parádén készült a Széchenyi rakpartról nézve. (Fotó: Fortepan)</figcaption>
</figure>

<figure>
<img src="/images/8251875_deac552109766b3af43a3478f5f304d7_wm.jpg" alt="" />
<figcaption>Vitorlázás. 1 bronzérmet szereztünk az eddigi olimpiai játékokon. Ezzel az eredménnyel az utolsók vagyunk a vitorlázás éremtáblázatán, de legalább felkerültünk rá. A kép 1930-ban készült. A 12 lábas dingi címvédője akkoriban a svéd Sven Thorell volt, nem mintha a balatoni társaságot ez különösebben izgatná. (Fotó: Fortepan)</figcaption>
</figure>

<figure>
<img src="/images/8251837_56d20a3af48239137b15b45d8ac0144c_wm.jpg" alt="" />
<figcaption>Gyeplabda. Egyetlen érmet sem szereztünk, és csupán egyszer, 1936-ban indult férficsapatunk az olimpián, és a 15. helyen végzett. A képünk 1949-ben készült a Rozsnyay utcában, a Láng gépgyár sporttelepén a Magyarország–Csehszlovákia válogatott gyeplabdamérkőzésen. Abban az évben a BKE volt a magyar bajnok, 2014-ben a Soroksári HC. (Fotó: Fortepan)</figcaption>
</figure>

<figure>
<img src="/images/8251845_76abe1fc2b374ef083ebe0329a791c2c_wm.jpg" alt="" />
<figcaption>Kerékpározás. Soha nem szereztünk érmet. A kép 1933-ban készült, egy feltehetően kissé kapatos szurkoló vagy támogató ölelget egy fáradt versenyzőt, aki szemmel láthatóan szívesen lenne valahol máshol. A korszak nagy sztárjai különben az olaszok voltak, az 1932-es Los Angeles-i olimpián három aranyérmet szereztek, Attilio Pavesi egymaga kettőt. Pavesi különben 100 éves korában, 2011-ben halt meg a világ legidősebb olimpiai bajnokaként. Halála után ez a cím a magyar pólós Tarics Sándorra szállt. (Fotó: Fortepan)</figcaption>
</figure>

<figure>
<img src="/images/8251811_b573feba8db94beabc79c10acd230446_wm.jpg" alt="" />
<figcaption>Tenisz. Egy bronzérmet szereztünk, ezzel az utolsó helyen állunk a tenisz éremtáblázatán. A kép a második világháború kellős közepén készült a margitszigeti díszpályán, ahol a magyar válogatott 3-3-as döntetlent játszott a német válogatottal a Róma-kupáért. (Ez a tenisz közép-európai kupája volt.) (Fotó: Fortepan)</figcaption>
</figure>

<figure>
<img src="/images/8251833_02a901e4ae5f6c5222c5fa562ce8c6df_wm.jpg" alt="" />
<figcaption>Röplabda. Soha nem szereztünk olimpiai érmet. A kép 1949-ben készült, abban az évben a Csepel lett a bajnok. Első ránézésre úgy tűnik, hogy strandröplabdát űznek a képen szereplő játékosok, valójában akkoriban még nem teremsport volt a röplabda, később vált azzá. (Fotó: Fortepan)</figcaption>
</figure>

<figure>
<img src="/images/8251855_cc1a4c90aaedab398f3615bc3e62dcb4_wm.jpg" alt="" />
<figcaption>Íjászat. Soha nem szereztünk olimpiai érmet. A kép 1959-ben készült a budai Hunfalvy utcában, a mai Európa liget helyén. Akkoriban az íjászat nem volt olimpiai sport, legközelebb 1972-ben osztottak érmet. Utoljára az 1996-os atlantai olimpián állt rajthoz magyar íjász. (Fotó: Fortepan)</figcaption>
</figure>

<figure>
<img src="/images/8251849_0598958ac4d8dbdd6e063b72b4eb3f1e_wm.jpg" alt="" />
<figcaption>Asztalitenisz. Soha nem szereztünk olimpiai érmet. A kép 1962-ben készült az akkor frissen átadott szombathelyi művelődési és sportházban. Csak évtizedek múlva, 1988-ban lett olimpiai sport. Talán nincs még egy olyan sportág, ahol ilyen ennyire nyomasztó egy ország fölénye: a legtöbb, 24 aranyérmet nyerő Kína után a mindössze 3 aranyat szerző Dél-Korea a második legeredményesebb. (Fotó: Fortepan)</figcaption>
</figure>
