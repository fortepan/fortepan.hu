---
title: "1956 romjai"
date: 2015-10-23T00:00:00.000+00:00
author: Kolozsi Ádám, Fortepan, Barakonyi Szabolcs
---

'56 fizikai jelei helyenként még ma is láthatók a városban, a kitapintható golyónyomok mellett főként hiányként, az elpusztult épületek és épületrészek halványuló emlékezetnegatívjaiként. A Fortepan archívumában a forradalom napjaiban és a szovjet megtorlás után közvetlenül készült képek még egészen friss sebeket mutatnak. Nézze meg, átderengenek-e még a hegek nyomai a mai utcaképeken.

‘56-ban becslések szerint 20-25 épület pusztulhatott el teljesen Budapesten, de legalább ugyanennyi rongálódott meg súlyosan. Összesen talán 400-500 épületet ért kár a harcok során, a legnagyobb pusztítás az intenzív ellenállás helyszínein történt: mindenekelőtt az Üllői út, a József és Ferenc körút környékén, de jelentős károk érték a Rákóczi út, Blaha Lujza tér, Erzsébet körút, Oktogon, Astoria útvonalait és csomópontjait, Budán a Széna tér és a Móricz Zsigmond körtér házait.

A felkelők fontosabb állásainál az összecsapások olyan sebeket ejtettek a városon, amelyeket a forradalom utáni restauráció sem takarhatott el, bármilyen gyorsan is szerették volna Kádárék a köztereken eltüntetni az emlékezet helyeit.

A Fortepanon megtalálható ‘56-os fényképek sok mindent megőriztek a Vörös Hadsereg magyar főváros elleni ostromáról, de ez azért messze van a teljes körű dokumentációtól. A forradalom képeinek jelentős része az október 28. és november 3. közötti nyugodtabb napokban, a fegyverszünet idején készült. amikor az emberek kitódultak megnézni a károkat, és sokan fényképeztek is. A legnagyobb pusztítás azonban ezután, a szovjet bevonulást követően történt. Erről is vannak felvételek, de jóval kevesebb.

<figure>
<img src="/images/10193642_a7aed28ca65c32bc75b9abb6b255f9f8_wm.jpg" alt="" />
<figcaption>Kilőtt szovjet harckocsi az Üllői út és a Ferenc körút kereszteződésében, balra a Kilián laktanya sarokhomlokzatának törmelékei. A kép biztosan november 4. előtt készült, ez onnan is tudható, hogy az Iparművészeti Múzeumnak még ép a későbbi harcokban szétlőtt kupolája. Fent van rajta a kilátótorony is, melyet néhány éve - az ‘56-os károktól nem függetlenül - statikai problémák miatt eltávolítottak. (Fotó: Nagy Gyula / FORTEPAN)</figcaption>
</figure>

<figure>
<img src="/images/10193640_9d69edc2140f53fe0d87f0a05a605fe8_wm.jpg" alt="" />
<figcaption>A Nagykörút és az Üllői sarka másik szögből. A piszkosfehér hófoltokból is látszik, hogy a kép később készült, de a pusztítás is egyértelművé teszi, hogy a nagyobb, november 4-5-ei szovjet támadás után vagyunk. A kép közepén látható romok annak a bérpalotának (Üllői út 49-53.) a maradványai, amelynek az előző fotón még csak az egyik frontfala hiányzott. (Fotó: Nagy Gyula / FORTEPAN)</figcaption>
</figure>

<figure>
<img src="/images/10193638_eb258dff861988bc7bc7eb97784542c3_wm.jpg" alt="" />
<figcaption>Bő hat évtizeddel később ugyanott, az ennek helyén 1959-ben épült Lottóházzal. (Fotó: Google Street View)</figcaption>
</figure>

<figure>
<img src="/images/10193636_60bdf62e86650825cebd3ff8c2ea2d59_wm.jpg" alt="" />
<figcaption>A József körút, szemben a Práter utcával. Ez a környék volt a pusztítás epicentruma, nem véletlenül: a Práter utcai iskolában is egy fontos felkelő csoport működött, de a hátunk mögött közvetlenül balra található a legismertebb ellenálló bázis, a Corvin köz bejárata. Innen kiterjedve jelentős károk keletkeztek a József és Ferenc körúton, és különösen az Üllői út kifelé menő szakaszán. (Fotó: Nagy Gyula / FORTEPAN)</figcaption>
</figure>

<figure>
<img src="/images/10193634_c9573efd05a28ad58fbe86d352ca9228_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193632_8b36d6c6575bec34195dbb9b19fb5918_wm.jpg" alt="" />
<figcaption>Népfelkelők feltehetően október 31. körül, szemben az erődszerűen védhető Kisfaludy köz bejárata. A corvinisták a legrangosabb felkelő csoportot alkották a forradalomban,de több más csoport is működött errefelé a Prátertől Angyal István Tűzoltó utcai egységéig. A környék vagány munkásai, hivatalos diskurzusban könnyen lumpennek minősített suhancai és sokszor alig-kamasz gyerekek jelentették a fegyveres ellenállás fő bázisát a szovjetekkel szemben. (Fotó: Nagy Gyula / FORTEPAN)</figcaption>
</figure>

<figure>
<img src="/images/10193628_fb40fded3e0c366bab7785d7ec1ec35c_wm.jpg" alt="" />
<figcaption>Az orosz bevonulást és még nagyobb pusztítást követően ugyanott, bizonyára november 5. után. A szovjet csapatok itt szenvedték el a legkomolyabb veszteségeket, Eörsi László történész becslése szerint az októberi harcokban körülbelül 20-25 páncélost és 150 katonát vesztettek. (Fotó: Nagy Gyula / FORTEPAN)</figcaption>
</figure>

<figure>
<img src="/images/10193630_edf5f1184c0ea67dabe9653d7bfbac57_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193622_9f0545e5de56ce3f2ceb2e500b966ace_wm.jpg" alt="" />
<figcaption>Az Üllői út 56. maradéka. “A Petőfi híd felől jöttek a páncélautók és a tankok. Infernális volt, iszonyatos gépfegyvertűz, a tankok ágyúval is lőttek, az emeletről gépfegyverrel viszonozták, lőtték a fedetlen páncélautókat. Az októberi éjben az izzó golyóknak olyan fénye volt, mintha az ég tele lett volna szentjánosbogárral” - áll Forintos György [visszaemlékezésében](http://mek.oszk.hu/09600/09677/09677.pdf). (Fotó: Madarász Géza / FORTEPAN)</figcaption>
</figure>

<figure>
<img src="/images/10193620_431bc0fda1424dff3cfc1582ece4ef3d_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193618_28de22aeaa36025cb9b395c84752474f_wm.jpg" alt="" />
<figcaption>“Az első tank szürkületkor érkezett. Tudtuk, hogy jönnek, mert valaki telefonált Vecsésről, hogy az oroszok elindultak Budapest felé. Kialakítottuk a magunk kis információs láncát, ami nagyon jól működött. Egy darabig utánpótlás is volt, ezért nem tudták az oroszok elfoglalni 10-éig ezt az Üllői úti szakaszt.” (Kajtár Imre, a Kilián laktanya részlegparancsnoka) (Fotó: Nagy Gyula / FORTEPAN)</figcaption>
</figure>

<figure>
<img src="/images/10193616_4d8f3a119f485e299b05d2a53e39b1bd_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193606_4acfb37e38f3b99239309aa7d61138d1_wm.jpg" alt="" />
<figcaption>Járókelők az Üllői úton, az Örökimádás-templom előtt. A templom tornyát november negyedike után orosz tankok lőtték szitává, a környéken a Tűzoltó utcai és a Ferenc téri felkelők komoly ellenállást fejtettek ki. (Fotó: Nagy Gyula / FORTEPAN)</figcaption>
</figure>

<figure>
<img src="/images/10193604_52062e74d8fbd2a06d4c2a73c675a2e8_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193608_768aeca8084c54e71c0bac0d3c73a3db_wm.jpg" alt="" />
<figcaption>“Lőrincről többször is kerékpáron jöttem be a városba, mert nem volt villamosközlekedés. Az Üllői úton a Nagyvárad tér meg a Kálvin tér között végig láttam, hogy milyen gyalázatos harcok voltak, mennyire összelyuggatták a házakat. Rengeteg törmelék és kétes valamik voltak a földön, nyilván hullák, de úgy összenyomva meg elborítva mindenféle törmelékkel, hogy nem lehetett biztosan megállapítani, micsoda.” (Stéhli Ferenc monori gimnáziumi tanár visszaemlékezése.) (Fotó: Nagy Gyula / FORTEPAN)</figcaption>
</figure>

<figure>
<img src="/images/10193610_802db605a87e01dcd7fcc13be7efd618_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193594_1549a8b10d36bca08b7d15beb8940ba1_wm.jpg" alt="" />
<figcaption>A Józsefváros és a Ferencváros belső részein, a kis utcákban folytatott intenzív harcok nyomai egy kilőtt páncélautó és egy teherautó roncsaival. A Práter és a Futó utca sarkán vagyunk, a páncélautó mellett a félig takarásban lévő, nehezen kivehető fehér folt orosz katonák mésszel leöntött összeégett holttestét jelzi. A fal mögött, a földön lévő dobozokban gázlövedékek lehetnek. (Fotó: Nagy Gyula / FORTEPAN)</figcaption>
</figure>

<figure>
<img src="/images/10193588_6f15d73e4f3c2a3e84423ba9830b3b04_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193626_c6d2d3b185ead72f838f6a74c119a72d_wm.jpg" alt="" />
<figcaption>A mai Bőrgyógyászati Klinika az Üllői út és a Mária utca sarkán; 1956-ban még az I. számú Sebészeti Klinika működött itt. Az 1875-ben Kolbenheyer Ferenc tervei szerint épült kórház a forradalomban hét ágyúlövést és három aknatalálatot kapott, ablakai betörtek, emeleti auditóriuma kiégett. Az ablakba kitett zászló fontos intézményt jelölt, ide érkeztek Nickelsdorfból a Vöröskereszt adományai, amit szétosztásukig a felfegyverzett diákokból alakult nemzetőrség védett. A november 4-ei szovjet belövések után a sebészek petróleumlámpa és gyertya mellett operálták a légópincébe levitt sebesülteket. (Fotó: Pesti Srác / FORTEPAN)</figcaption>
</figure>

<figure>
<img src="/images/10193624_46d91de19f7a14a212d1086a5e5f2e3b_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193598_643ce15a55a1beee2572f959f8c2d923_wm.jpg" alt="" />
<figcaption>Romok között magasodó kéménypillérek a Körtéren. A Móricz a Fehérvár felől felvonuló szovjet egységek útvonalába esett, így itt visszaemlékezések szerint már október 24. és 26. között komolyabb harcok voltak, aztán a második szovjet bevonulás után újra. A felkelők, akikhez egy idő után egy pápai egység magyar katonái is csatlakoztak, a tér közepén lévő Gombát fegyverraktárként és lőállásnak használták, az utcakövekből barikádot építettek. A Körtér szabadságharcosait a forradalom után nem tudták azonosítani, ezért esetükben a retorzió is elmaradt. (Fotó: FORTEPAN)</figcaption>
</figure>

<figure>
<img src="/images/10193596_58bd3bebb828d62e9158385958f846fb_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193576_0feb37192ba2659ad0d3bea4d6248d99_wm.jpg" alt="" />
<figcaption>A Széna tér, a legütőképesebb budai felkelőcsoport bázisa; Szabó bácsiék a hátunk mögött, a mostani Mammut áruháznál rendezkedtek be. A Széna tér stratégiailag fontos helyszín, de a kiszélesedő tér nem volt túlságosan ideális tartós védekezésre. Ezen, amennyire lehetett, a Déliből kitolt vagonokkal és barikádokkal igyekeztek segíteni. (Fotó: Nagy Gyula / FORTEPAN)</figcaption>
</figure>

<figure>
<img src="/images/10193574_96bf8535fc35ae9f08eee0aeefb535e8_wm.jpg" alt="" />
<figcaption>(Fotó: Google Street View)</figcaption>
</figure>

<figure>
<img src="/images/10193586_98606ce80a64b5051160a41e60a88aac_wm.jpg" alt="" />
<figcaption>Szétlőtt falak, fehér lepedők az ablakban, a helyszín a Rákóczi út, a Blaha Lujza tér közelében. (Fotó: Pesti Srác / FORTEPAN)</figcaption>
</figure>

<figure>
<img src="/images/10193584_186e53d95e0224a77a39742d9e7a378e_wm.jpg" alt="" />
<figcaption>A harcok csitultával hamar nagy helyreállító kampány indult, azzal a céllal is, hogy a rezsim a forradalom látható nyomait eltüntesse szem elől. Ahol lehetett, az eredeti vagy ahhoz közeli állapotot állítottak helyre. Miközben a Kádár éra egyébként a modern építészetet, majd később a “brutalizmust” favorizálta, 1957-58-ban - nagy erőfeszítéséket tettek a károkat szenvedett belvárosi épületek historizáló külsejének helyreállítására. (Fotó: Google Street View)</figcaption>
</figure>

<figure>
<img src="/images/10193580_d0c7448fc5d67e7430f2faa036d81336_wm.jpg" alt="" />
<figcaption>A Magyar Divatcsarnok, az egyik első budapesti modern nagyáruház maradványai. A Divatcsarnok ‘56-ban az erzsébetvárosi felkelők bázisává alakult át: néhány napig rádióadást is sugároztak az épületből, a szovjet bevonulás után pedig a szövetbálák fedezékéből lőttek és dobáltak benzines palackokat a Rákóczi úton vonuló páncélosokra. A szovjet belövések felgyújtották az áruházat, az épület két nap után omlott össze. ‘56 után a Divatcsarnok helyén grund lett, majd itt épült fel a fogyasztói szocializmus egyik jelképes helyszíne, az Otthon Áruház. (Fotó: Nagy Gyula / FORTEPAN)</figcaption>
</figure>

<figure>
<img src="/images/10193578_af6efcaa519bf4d899370c6471da9357_wm.jpg" alt="" />
<figcaption>Összeállításunkhoz Eörsi László és Dr. Lajtai László nyújtott fontos segítséget. Az idézetek az Oral History archívumából, az 1956-os Intézet A forradalom emlékezete - Személyes történelem című [kiadványából](http://a%20href%3D/) származnak. (Fotó: Google Street View)</figcaption>
</figure>
