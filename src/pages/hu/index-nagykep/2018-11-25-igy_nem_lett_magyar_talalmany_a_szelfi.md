---
title: "Így nem lett magyar találmány a szelfi"
date: 2018-11-25T00:00:00.000+00:00
author: Haász János, Barakonyi Szabolcs (képszerkesztő)
---

Néhány hónapja már [bemutattunk egy csokorra valót](https://index.hu/fortepan/2018/09/02/gaz_nincs_talan_hetfon_lesz/)Péterffy Istvánnak, a Pest Megyei Hírlap fotóriporterének hatvanas-hetvenes évek fordulóján készített képeiből. Ahogy akkor is írtuk: az anyaga azért is fontos, mert olyan témákat dolgoz fel, amikből a Fortepanon, de más fotós archívumokban is kevés kép található: a vidék Magyarországának, elsősorban a kistelepüléseknek az életét, mindennapjait.

A Fortepanra feltöltött képeiből ezúttal is 13-at válogattunk ki galériánkba. A sokszor groteszk képi világú fotókhoz – mint Péterffy [előző sorozatához](http://index.hu/fortepan/2018/09/02/gaz_nincs_talan_hetfon_lesz/) is – a hangulataikhoz és a Kádár-korszak mindennapjainak hangulatához is illeszkedő mininovellákat írtunk. Téesz és állami gazdaság, lázadó szobrok és innováció a csatornázási műveknél, táblafesztivál és űrháború keveredik valós képekben és fiktív történetekben.

<figure>
<img src="/images/21288610_2b5ad2481c6cd6c576863861208bfc34_wm.jpg" alt="" />
<figcaption>A fogadás – Ezerbe, hogy megcsinálom!– Ezerbe?– Annyiba!? Sóteleki Oszkár, a monori Kossuth Mgtsz főkönyvelője farkasszemet nézett Sovány Lajos traktorossal, ami már csak azért sem volt könnyű, mert a Sikér presszóban vágni lehetett a füstöt. Soványné Pirike egy ideje már rángatta a férjét, „Lajos, ezt hagyd abba, nincsen neked eszed”, mondogatta, de hiába. – Nagy pénz az az ezer, Lajos. – Nagy pénz, Oszkár. De a dicsőség még nagyobb lesz. – Lajos, lehet, hogy a pénzt elnyered. De az életed? Mi lesz akkor az életeddel? Sovány Lajos nagyot nyelt. Tudta, hogy a Tápióságban sokan tartják kiválasztottnak a traktorosokat, hogy nem a port kell nyelniük a földön hajladozva. És ha ezt megcsinálja, ennek vége. Mégis. A kimondott szó, ha meg is előzte három kis cseresznye és egy barack, már kötelezte. – Az lesz az én ügyem. Hogy az ezrest megfizesd, az meg lesz a te ügyed. Oszkár is nagyot nyelt, nem mintha nagyon aggódott volna a pénz miatt, a téesz kasszájából egy ezrest lenyúlni könnyebb volt, mint egy legyet lecsapni a közeli sertéstelepen. A két kéz összeszorult, a fogadás megköttetett.És a téesz vadonatúj Dutra traktorán a május 1-jei felvonuláson nem Kádár János és nem Leonyid Brezsnyev képe díszelgett. Hanem Sóteleki Oszkáré. Sovány Lajos néhány napot eltöltött a politikai rendőrségen, de miután minden varratot kiszedtek belőle, visszatérhetett a munkájához (szerencséjére Sóteleki igencsak hasonlított Fock Jenőre). Mindenkinek azt mondta, hogy az ezrest okosan megforgatta, ennek köszönhetően élt jobban. Soha senki nem tudta meg, hogy az államvédelem besúgója lett. (Fotó: Péterffy István / FORTEPAN)</figcaption>
</figure>

<figure>
<img src="/images/21288612_bc401fed15142dfdad3a1af590bc28fb_wm.jpg" alt="" />
<figcaption>A tésztafürdető A tésztafürdető mára kihalt foglalkozás. Az utolsó szakmabeli Soó Imre volt, akiről mindenki tudta Tápiószentkolbászfán, hogy gyerekkora óta vonzódott a nyers tésztához. Amikor nagyija vagy édesanyja sütött, nem mulasztott el kicsippenteni belőle egy darabot, dörzsölgetni az ujjai között, aztán úgy, nyersen megette. Serdülő gyerek volt még, amikor megtanulta a tésztafürdetés minden csínját-bínját.Nem zavarta, hogy a tésztafürdetők a falusi társadalmak lenézett tagjai, akik munkájukat szinte meztelenül végzik – csak az egykor higiéniai okok miatt előírt, mára tradicionálissá vált sipkát magukon tartva –, és hogy emiatt a jellemzően prűd közösségek könnyen a nyelvükre vettek. Hitt a hivatásában, nem nézte, férfi vagy nő, szinte még gyerek vagy idős ember kéri, hogy mártsa meg és dögönyözze végig a tésztában, jót tett ez reumával, köszvénnyel, csúzzal és isiásszal. Soha nem élt vissza a bizalmas, intim helyzettel, holott egyes éltes matrónák szívesen vették volna ezt.Annyira nem, olyan zárkózott és visszahúzódó volt, hogy magányosan halt meg, pontosabban tűnt el. Egy péntek reggel hiába várták, hogy megnyisson a tésztafürdő, az ajtók zárva maradtak, a redőnyök leengedve. Soha többé senki nem látta Soó Imrét. A rendőrség néhány nap nyomozás után eltűntnek nyilvánította. Arra a rejtélyre, hogy hogyan került még hónapokig minden reggelre friss, illatos nyers tészta a fürdetőmedencébe, sosem találtak megoldást. (Fotó: Péterffy István / FORTEPAN)</figcaption>
</figure>

<figure>
<img src="/images/21288602_ff45a97ab06f4ba2e60a7a7758dc70a0_wm.jpg" alt="" />
<figcaption>Ifj. Kartács Béla gondolt egy nagyotA Bambuszrügy Magyar-Vietnami Barátság Mgtsz évről évre romló hatékonysággal működött. A dolgozók több időt és energiát fordítottak a hétvégi veteményeskertre, mint a szövetkezet gazdagítására, a munkaverseny már annyi embert se érdekelt, mint a menzán Toldiné Icuka dekoltázsa, pedig Toldiné Icuka egyöntetű vélemények szerint a legcsúnyább asszony volt a faluban. A hanyatlást és pangást látva kereste fel ifj. Kartács Béla a téeszelnököt, hogy lenne neki egy ötlete a dolgozók ösztönzésére. „Az elején nem fognak örülni, de tudja, milyenek a magyar parasztok, semminek nem tudnak, ha kapnak egy zsák búzát, akkor is azon sírnak, miért nem kettőt.” A téeszelnök hülyeségnek tartotta az ötletet, de jobb terve nem lévén, beleegyezett. Ifj. Kartács másnaptól minden reggel kivezényelte kiscsoportos foglalkozásra a kollektívát, és mindenkinek meg kell mutatnia, hány százalékot teljesített a tervből, és mennyit akar másnapra teljesíteni.A kísérlet tényleg megbukott, pár napon belül az egész téesz felmondással fenyegetőzött. Egyetlen hozadéka az volt, hogy meglátta az egyik reggel a csoportot egy, a falun épp átautózó híresség. „Ezt lopom”, mondta magában, mert ez szokása volt (mármint ennek mondogatása). És nemsoká új műsor kezdődött a tévében. (Fotó: Péterffy István / FORTEPAN)</figcaption>
</figure>

<figure>
<img src="/images/21288606_535ec65de936d9f26d58942083dc3750_wm.jpg" alt="" />
<figcaption>Az ember természetes környezete Áldásfalva lakói mindig irigyek voltak a városi civilizáció olyan vívmányaira, mint a buszközlekedés, a nyilvános telefonfülkék vagy a lakótelepek jelentette hatalmas betontömbök. A kis faluban nem volt se buszközlekedés (naponta háromszor állt meg a csajágtelepi bekötőútnál a Volán-járat), se telefonfülkék, se betontömbök. Itt-ott még járda és közvilágítás sem. Egy szép nap aztán Kockacukor István, akiről addig senki nem tudta, hogy telitalálata volt a totón, két nagy mozgó betonkeverő élén jelent meg a falu főterén. Néhány órával később már kész is volt a betonteknő, amit a formája után betontojásnak neveztek el, és amit már a hétvégi majális után birtokába vehetett a falu apraja-nagyja. Sokan azt mondták, hogy forróbb nyári napokon akár vízzel is megtölthetnék, de erre már a helyiek többsége a fejét csóválta, hogy azért csak ne olyan hevesen ezzel a modernizálódással. (Fotó: Péterffy István / FORTEPAN)</figcaption>
</figure>

<figure>
<img src="/images/21288604_fe05828e876d696f2e1eda4b8d870a10_wm.jpg" alt="" />
<figcaption>Nyár van, és semmi baj – Magdika, ezen a helyen azt szeretem, hogy itt olyan olajozottan mennek a dolgok – mondta nevetgélve Prucc Annamária a kiskunlábasegyházi strandon Félkész Magdolna női olajozónak. Nyaranta minden szombaton és vasárnap felbukkant Annamária a kis margarétás papucsában Magdolnánál, szertartásszerűen elmondta ezt a mondatot, aztán jött az olajozás. (Ha tudta volna, hogy Magdolna az alapanyagot részben a strandbüfé használt étolajkészletéből állítja elő, talán kevesebb ilyen alkalom fordul elő.) Egy nap, egyetlenegy nap történt másképp. Ezen a napon Annamária a margarétás papucsában tipegve, dudolászva így köszöntötte Magdolnát: Nyár van és semmi baj, olvadó étolaj, csak spricceld a hátam, olajozz bátran, éljen az étolaj. Magdolna ránézett, szemében talán egy másik élet reménye is megcsillant egy pillanatra, de aztán mogorván csak kiköpött. Azt a kisfiút, aki az ufógumi, ufógumi szavakat ismételgetve körülöttük téblábolt, észre se vették. (Fotó: Péterffy István / FORTEPAN)</figcaption>
</figure>

<figure>
<img src="/images/21288608_06bca28ad1ff901ac2dc2c5392db2405_wm.jpg" alt="" />
<figcaption>A tiszataktajenői szoborlázadás Kevesen élnek már azok közül, akik aktívan részt vettek a tiszataktajenői szoborlázadás körüli eseményekben, és akik élnek, ők is mélyen hallgatnak annak a kevés híján sorsfordítóvá lett napnak az eseményeiről. Ezen a napon, 19… július 10-én a falu határában lévő szoborgyárban, ahonnan munkásmozgalmi szimbólumok és Marx–Engels–Lenin kő- és fémszobrok készültek az északkeleti régió egyik legfontosabb exportcikkeként szerte a fejlődő világba (az alma- már, a prostibiznisz még nem futott jól), a kész és félkész szobrok életre keltek. Masírozni kezdtek, munkásmozgalmi indulókat szavalva egyenlőségről, a szegénység megszüntetéséről, a munkásosztály uralmáról, olyan indulókat tehát, amiket az 19...-s évek kommunista Magyarországán senki nem vett túl komolyan. A szándékaikról mindazonáltal semmit nem lehetett tudni, nem fogalmaztak meg követeléseket, csak meneteltek rendíthetetlenül a falu határából kelet (!) felé.A szobrok néma lázadása komoly veszélyeket hordozott magában. A falusi párttitkár azonnal riadóztatta a járásit, aki a megyei párttitkárság államvédelmi kapcsolatát hívta. Hamarosan már a budapesti pártközpont foglalkozott az üggyel, munkásőrök és a katonaság bevetése is felmerült, a honvédelmi miniszter – miután biztos volt abban, hogy a NATO soros összeesküvése áll az ügy hátterében – a Varsói Szerződés csapatainak és a Déli Hadseregcsoport ideiglenesen hazánkban állomásozó erőinek mozgósítását kezdeményezte. Égtek a telefonvonalak, a K-vonal forgalma nagyobb volt, mint a Felvonulási téré május elsején. A riadóláncok a teljes szocialista tömböt – mínusz Jugoszláviát – mozgósították, a kubai rakétaválság szele lengte be az országot. Minderről semmit nem tudott Ótompaháti Mihály, Tiszataktajenő köztiszteletben álló utcaseprője, aki éppen a fővárostól kölcsönkapott slaggal tisztogatta a falu főterét. Amikor felbukkantak az első szobrok, a vízsugarat teljes erőre állítva feléjük fordította a slagot. És a szoborlázadásnak fél órán belül híre-pora sem maradt. Ótompaháti Mihályt, érdemei elismerése mellett, még aznap este elszállította a faluból egy nagy fekete autó. (Fotó: Péterffy István / FORTEPAN)</figcaption>
</figure>

<figure>
<img src="/images/21288596_c1c06248c36da20d89fb8510606572a0_wm.jpg" alt="" />
<figcaption>A magyar robotika kudarca Kevésen múlt, hogy az első robotokat nem Magyarországon helyezték forgalomba. A Földalatti Csőgörény Munkacsoport a Fővárosi Csatornázási Műveken belül megalakult titkos projekt volt, amelyről csak a tanácsi vállalat két felsővezetője, valamint, természetszerűleg, a programot finanszírozó Magyar Néphadsereg illetékesei tudtak. Amikor a prototípus elkészült, a tervezők izgatott csoportja egy szimulált munkaterületen mutatta azt be Molch Ödön FCSM-vezérnek és két szigorú nézésű egyenruhásnak, akik nem mutatkoztak be (talán a nevük is államtitok volt). A robot mozgott, mint egy ember, nem szögletesebben és darabosabban, mint Molch Ödön egy-egy jól sikerült szombat esti konyakozás másnapján. A bemutató végén a tervezőcsoport vezetőjével értékelték a projektet. – Mennyi is az eddigi költségvetés? – kérdezte Molch. A tervezőcsoport vezetője megmondta az összeget. A három derék férfiú összenézett. Az egyik, sűrűbb szemöldökű egyenruhás szólalt meg.– És mennyi egy 18 éves, nyolc osztályt sem végzett melós éves munkabére erre a munkára? Ezúttal Molch mondott egy számot. Most csak a két egyenruhás nézett össze. A robotprojektet másnap leállították. Az egyetlen prototípus sorsáról senki semmit nem tudott, bár Molch Ödön egyszer mintha felfedezni vélte volna egy parlamenti kormánypárti frakcióban. (Fotó: Péterffy István / FORTEPAN)</figcaption>
</figure>

<figure>
<img src="/images/21288598_de65c2a5ea0a6ae5651be27f48140fec_wm.jpg" alt="" />
<figcaption>Főpróba – No, srácok, őszintén: ki kezdte a napot Böskénél a szokásos kis körtével? Két kéz emelkedett a magasba. – Rendben, körtével vagy barackkal, szilvával, cserkóval, vegyessel. Bármivel. Az összes kéz követte. A brigádvezető szomorúan, bár meglepettnek kicsit sem mondhatóan hajtotta le és csóválta meg a fejét, kalapja majd lecsúszott a fejéről, a hideg ellenére kövér verejtékcseppet gördültek le a pajeszán. – Srácok, hamarosan itt vannak a járási tanácstól a munkaügyi ellenőr elvtársak. Ez az első ellenőrzés a mi kis községünkben, szondáztatás, az tuti, hogy lesz. Hát micsináljak én veletek? A kezek eltűntek, majd egy mégis csak felemelkedett. Józsi volt az, a legfiatalabb srác a brigádban. – Azt mondom, brigádvezető kartárs, hogy mindenki vegyen elő egy szál cigit, és kezdje el teli tüdőből fújni. – A cigit? – Igen, kartárs elvtárs, a cigit. – Jóska, te megkergültél? Erre többen is megszólaltak, hogy sose volt az normális, de a brigádvezető, jobb ötlete nem lévén, elővett egy csomag Kossuthot. Amikor jött az ellenőrzés, azt látták, hogy a Kőaknavölgyi 22. Számú Közútépítő Csoport Lapát-Kasza brigádjának tagjai füstölgő cigikkel a szájukban állnak, és nem szívják, hanem teli tüdőből, kidagadt arccal fújják azokat. – Hát ez meg miféle módi? – kérdezte az egyik a brigádvezetőt, de helyette Józsi lépett előre.– Tudja, mifelénk, itt a Kőaknavölgyben így járja. Amit mások a szívnak, azt mi fújjuk, amit fújnak, azt szívjuk. A munkásosztályé a hatalom, nemdeigen? Szabadság van, ugyehogyugye? Az ellenőr zavarodottan bólintott. A brigád ezek után, gondosan ügyelve, hogy levegő véletlenül se áramoljék ki a szájukon, jó nagyokat szívott az alkoholszondákból. Majd folytatták a cigifújást, mintha mi se történt volna. És végül tényleg nem is történt semmi. (Fotó: Péterffy István / FORTEPAN)</figcaption>
</figure>

<figure>
<img src="/images/21288594_8e40f32cab4577f8855a440f9fbb0cc9_wm.jpg" alt="" />
<figcaption>A táblafesztivál Egyszer volt, hol nem volt, volt abban az időben Magyarországon egy Rátótberény nevű falu. Akkoriban már a legkisebb települések is rendeztek valamiféle fesztivált, csak éppen Rátótberény nem. A falusiak sokat morgolódtak emiatt, hogy őket már kinevetik a városi sztk-ban is, hogy ők a fesztiválatlanok falva. A tanácselnök nagyon unta már ezeket a froclizásokat, de egyszer, amikor éppen Lajossal, a kmb-vel alkudozott a 60-as tábla alatt, hogy a 90, az majdnem hatvan, csak fordítva áll, belévillant a felismerés. Rátótberény már a következő év nyarán megrendezte az első magyar KRESZ-táblafesztivált. Az esemény jelentőségét azonban nagymértékben mérsékelte az a tény, hogy az országban egyetlen településen, éppen Rátótberényben működött KRESZ-táblagyár, így a fesztivál enyhén szólva sem mozgatott meg hatalmas tömegeket. A kivezényelt helyiek pedig annyira sem voltak lelkesek, mint amikor a román nép testvérdelegációjának brindzabemutatójára kellett menniük. Ráadásul a szervezők a Rátótberény vége tábla alá egy Behajtani tilos táblát akartak kitenni, tréfás utalásként, hogy a fesztiválról elmenni tilos. Ám a tábla a hanyag csavarozás miatt elfordult, így a faluba érkezőket fogadta. Azok pedig, táblatisztelő elvtársak lévén, türelmesen vártak, hogy a tiltást feloldja valaki. Ha a vendégek türelmesen nem vártak volna, az én mesém is tovább tartott volna. (Fotó: Péterffy István / FORTEPAN)</figcaption>
</figure>

<figure>
<img src="/images/21288592_82d38a6e7406d190d60bd6016de99e88_wm.jpg" alt="" />
<figcaption>Minden eshetőségre készen Amikor Perpatvar Mihály, a gombasiratósi Szeszipari Állami Gazdaság függetlenített szakszervezeti bizalmija és munkásőr-parancsnoka a Népszabadságban azt olvasta, hogy az imperialisták újabb frontot nyitottak a békeharcban, tudta, hogy cselekednie kell. Néhány, hozzá hasonlóan régi vágású és így megbízható munkásőr elvtársával hosszú órákat töltött MÉH-telepeken, majd hosszú éjszakákat a 17. Számú Julian Szemjonovics Szemjonov Úttörőtábor fészerében. És november 7-én, a Nagy Októberi Szocialista Forradalom tiszteletére rendezett felvonuláson a gombasiratósiak egytől egyig rendelkeztek a csillagháborús sugárcsapást nem csak elhárítani, de egyenesen az űrbe visszatükrözni is képes védőpajzsokkal. Igaz, végül használniuk sosem kellett, de ezt Perpatvar Mihályon kívül igazán senki nem bánta. (Fotó: Péterffy István / FORTEPAN)</figcaption>
</figure>

<figure>
<img src="/images/21288588_51fb254bcee96a763d2ac356abec6b9e_wm.jpg" alt="" />
<figcaption>A gumiember Laktáz Emilnek az egész lakótelep a csodájára járt. Az egykori cirkuszi gumiembert egy különösen jól sikerült produkció után egy fekete Barkas vitte el a lakótelepről, és csak évekkel később hozták vissza. Soha semmit nem mesélt arról, hol volt és miért, de mindig egy expandert tartott a kezében, látszólag különösebb erőfeszítés nélkül. A lakótelepi bölcsek tanácsa, a Négy Mokány Adószedőben gyülekező szebb napokat látott nyugdíjasok és jobb sorsra érdemes alkalmi munkások mindenre rájöttek azonban. Hogy Laktáz Emillel a szovjet űrkutatók kísérleteztek Bajkonurban, ahol valami félresiklott, ezért Emil karjait már nem tartja a testén semmi, csak ez az expandernek tűnő rögzítőszerkezet. Ha ez nem lenne, azok a karok már rég szerteszét röppentek volna, mondták. Senki nem tudta, hogy ezek a teóriák valóban igazak-e, mígnem egy januári reggelen a buszmegállóban holtan nem találtak az egykori gumiembert. Az „expanderei” sehol nem voltak. (Fotó: Péterffy István / FORTEPAN)</figcaption>
</figure>

<figure>
<img src="/images/21288590_25caf86cf4f35560ec27367229a5c3bd_wm.jpg" alt="" />
<figcaption>Majdnem hibátlan – A magyar buszgyártás legszebb órái kezdődhetnek azzal a német buszexporttal, aminek prototípusát most mutathatjuk be – mondta Kardán Ottó, külgazdasági államtitkár. – A nyugatnémet utazóközönség bizonyára irigykedve nézi, milyen minőségű munkára képes a szabad, virágzó, kommunista Magyarország!– Nyugatnémet? Nem az NDK-s elvtársak békeharcát segítik a buszaink? – kérdezte meglepve Mérleg Ede, az Ikarus vezérigazgató-helyettese.– Nem. Valóban Berlinből jött a megrendelés, de a nyugati, megszállt zónából, és nem a szovjet elvtársak által segített keletiből érkezett a megrendelés. De van ennek jelentősége?– Nem, semmi komoly. Egyetlen apró változtatás kell csak a bemutató előtt – mondta Mérleg, és már emelte is a telefont. (Fotó: Péterffy István / FORTEPAN)</figcaption>
</figure>

<figure>
<img src="/images/21288600_aa337cec24487bfc6c946ae3b3707acd_wm.jpg" alt="" />
<figcaption>A szelfi feltalálása – Nézd, szívem, szerintem feltaláltam valami nagyon izgalmasat! – kiáltotta izgatottan Lichtméhr Alfonz szobakonyhás terézvárosi tanácsi bérlakásukban feleségének, Szvetloje Szvetlánának. Az asszony mérsékelt lelkesedéssel lépett oda, lisztes kezét meg se törölte. – Na, mondjad, Alfonz, mi az? – Ez egy olyan többszörös tükrös megoldás, ami lehetővé teszi, hogy önmagunkról készítsünk fotót. Csak egy kicsit másképp kell tartani a gépet, mint eddig, és kész az önportrénk… Ez az, a neve is megvan, önportré. Selbst porträt, ahogy NDK-s barátaink mondanák, selbie. – Azt találjad ki, hogy a FÉG bojlerünk tudjon rendes vizet adni, ne csak tűzforrót vagy hideget, ne ilyen hülyeségen törd a fejed! – legyintett Szvetlána, és visszavonult a konyhába. Lichtméhr Alfonz vágott egy fintort, és összegyűrte a terveket. Pár nappal később egy, a Sztálin születésnapjának szentelt 70-es troli halálra gázolta. Hagyatékát Szvetlána a következő, hideg télen, amikor a FÉG bojler beadta a kulcsot, elégette. Így nem lett magyar találmány a szelfizés. (Fotó: Péterffy István / FORTEPAN)</figcaption>
</figure>
