---
title: "Egy éve égett le az Uvaterv képgyűjteménye"
date: 2016-03-21T00:00:00.000+00:00
author: Libor Anita, Barakonyi Szabolcs
---

2015 márciusában égett le az Uvaterv székház szuterénje, benne a felbecsülhetetlen értékű gyűjteménnyel, ami az 1949 után építkezéseket dokumentálta. Száz önkéntes mentette a képeket, egy évvel később a sérült, hibás képeket értelmezte újra a Hibaisták csapata, ebből nyílt kiállítás a Müsziben.

2015 márciusában egy elektromos zárlatot követő tűzben elégett a százezer darabos, ritka képgyűjtemény, amit a XI. kerületi Uvaterv székház szuterénjében tároltak évtizedek óta, régi kacatok között. A felbecsülhetetlen értékű fotógyűjteményt a Fortepan éppen elkezdte volna digitalizálni, éppen ezért volt óriási tragédia, hogy a tűzben a gyűjtemény kétharmada megsemmisült. Az Uvaterv képei 1949-től dokumentálták az építőipari cég tevékenységét, fényképeiken az épülő Duna-hidak, a fővárosi metrók, az úttörővasút, a ferihegyi repülőtér, az összes magyarországi főút és autópálya, és az '56 utáni újjáépítés összes munkálatát láthattuk. Jó esetben négy-ötezer kép maradhatott meg a harminckétezerből a Rákosi-korszak alatti építkezésekről. Az 1948-ban létrehozott állami tervezőcég archívumában a legnagyobb veszteség a korai képeket érte, a tűz ugyanis épp ezen dobozok feletti villanykapcsolótól indult. Ennek ellenére 1960-as évektől készült, több mint 70 ezer darabos állomány fele is odalett. És nem csak a tűz, hanem az oltással járó víz is nagy veszélyt jelentett a negatívokra. „Legfeljebb negyvennyolc órát lehet vízben a negatív, utána a celluloid rétegről leoldódik az emulzió, és megsemmisül a kép, ezért gyorsan kellett lépni” – mesélte Tamási Miklós egy korábbi [cikkünkben](http://index.hu/nagykep/2015/03/17/nem_sok_maradt_a_rakosi-korbol/).

A Fortepan önkéntesei hazavitték a tűz után maradt, „pernyével teli vizes masszát", kádba dobták, óvatosan lefejtették a papírokat a negatívokról, és aztán szárítókötélen, lepedőn megszárították. A Müsziben nyíló Mentés másként kiállítás erre a mentett anyagra épül,ezeket a sérült, hibás negatívumokat próbálja meg újraértelmezni. „A vállalkozás és az ötlet azért is igen figyelemreméltó, mert a most kiállítók nagy része a [Hibaista Csoport](http://www.hibaizmus.hu/) tagjai közül kerül ki, és ennek az alkotóközösségnek a munkamódszerét, képi látásmódját, esztétikai alapállását eleve a hiba határozza meg” – írja Deczki Sarolta a kiállítás megnyitó szövegében.

„Aligha véletlen, hogy felfigyeltek arra a lehetőségre, amit a már eleve meghibásodott negatívok rejtenek magukban számukra. A Fortepan nagyvonalú segítségével hozzájutottak néhány, a katasztrófából kimentett negatívhoz, és megkezdték rajtuk a maguk mentési munkálatait. A kiállítás egyik része erre az anyagra épül; arra, ahogyan a művészek különböző technikákkal megpróbáltak új identitást adni a sérült képeknek, megőrizve azokat sérült és töredékesmivoltukban, ám éppen így téve lehetővé új jelentések keletkezését. A. Fehér Vera például a negatív el nem égett részeit egy úgynevezett tartalomkitöltő szoftver segítségével egészítette ki, mely teljesen véletlenszerűen rendelt képi információt hozzájuk. Acsai Miklóskoncepciójának középpontjában a szelekció műveletének a véletlenszerűsége áll. Vachter János cianotípiás eljárással világította le a negatívokat, egy részükből fotómontázst hozva létre. Borsay Márti a legendás palackpostával küldött üzenetet nekünk, Sprenc Balázs pedig kemogramot állított elő a sérült filmből. A csoport ezekkel a sajátos mentési eljárásokkal próbálja kifejezni tiszteletét a múlt képei iránt, és szolidaritását az Uvaterv archívuma és a Fortepan felé.”

<figure>
<img src="/images/11306941_64c579979f995a58432df463d294b57a_wm.jpg" alt="" />
<figcaption>Ez egy kép az UVATERV archívumából származó sérült képanyagból, melyet a hibaisták másként mentettek: alkotásaik alapanyagául használták fel (Mentés másként, 2016) (Fotó: UVATERV / FORTEPAN)</figcaption>
</figure>

<figure>
<img src="/images/11306957_da77716c80409f71e19691d90db76824_wm.jpg" alt="" />
<figcaption>ACSAI MIKLÓS: Szelekció (1-24) 2016 88x62 cm; c-print gyűrött fotópapír, spriccelt hívó, préselés „Az Uvaterv archívumába eleve valamilyen szelekció által kerülhettek be a képek. Ebben a szelekcióban károsodás - újabb szelekció történt. A fennmaradó archívumból megint egy újabb válogatás során kerültek hozzánk a feldolgozható képek. Ezek közül személyes szelekcióval választottam ki egyet, melynek feldolgozásával 24 absztrakt kép született, s az ezekből létrejövő utolsó szelekció a személyes esztétikai megítélésem alapján történt. A képek utóélete tehát épp olyan sorsszerű és könnyen transzformálódó, mint az előéletük: azaz a valóság szelektálása során megfigyelhető érzékeny instabilitásuk.” (Fotó: Acsai Miklós)</figcaption>
</figure>

<figure>
<img src="/images/11306959_e93b82c13e356c792c2ca62f67e3ff67_wm.jpg" alt="" />
<figcaption>ACSAI MIKLÓS: Szelekció 9. 2016 62x62 cm; c-print gyűrött fotópapír, spriccelt hívó, préselés (Fotó: Acsai Miklós)</figcaption>
</figure>

<figure>
<img src="/images/11306937_4379a3646fda7a7a9a71f00e07442b2a_wm.jpg" alt="" />
<figcaption>És itt egy másik eredeti, ami a legelső képpel fog találkozni (Fotó: UVATERV / FORTEPAN)</figcaption>
</figure>

<figure>
<img src="/images/11306917_d08982b54e6b66771760302a0de252ce_wm.jpg" alt="" />
<figcaption>VACHTER JÁNOS: Triptichon MSZ (1-3) 2016 18x24 cm; cianotípia „A képek helyszíne egy metróépítkezés, ahol a múltból felvillanó események és személyek jelennek meg, fotómontázs segítségével. A látvány kissé utópisztikus, fellelhető kapcsolódási pontokkal a jelenbe.” (Fotó: Vachter János)</figcaption>
</figure>

<figure>
<img src="/images/11306945_9cb77e0977157b28df5f06555d4b5b00_wm.jpg" alt="" />
<figcaption>Egy újabb kiindulási alap (Fotó: UVATERV / FORTEPAN)</figcaption>
</figure>

<figure>
<img src="/images/11306955_cc190d91a4a0d8fc952833c12cc4db67_wm.jpg" alt="" />
<figcaption>A FEHÉR VERA: Szubjektív rekonstrukció / Érhálózat tervpályázat (1-3) 2016 25x35 cm; vegyes technika fotótranszfer, síknyomás, tollrajz, írásvetítő fólia, fekete szigetelőszalag (Fotó: A. Fehér Vera)</figcaption>
</figure>

<figure>
<img src="/images/11306949_7d5f84bbcce006b6922ec1c5ae13844b_wm.jpg" alt="" />
<figcaption>Eredeti UVATERV kép (Fotó: UVATERV / FORTEPAN)</figcaption>
</figure>

<figure>
<img src="/images/11306953_aee4e82def7ab42f964df9b602d1bb73_wm.jpg" alt="" />
<figcaption>SPRENC BALÁZS Héjszerkezetek 2016 30x40 cm; kemogram (Fotó: Sprenc Balázs)</figcaption>
</figure>

<figure>
<img src="/images/11306935_a735c4d7cd258cce3bbdf0ec93f38bfb_wm.jpg" alt="" />
<figcaption>Ezen az eredetin jól látszik a sérülés (Fotó: UVATERV / FORTEPAN)</figcaption>
</figure>

<figure>
<img src="/images/11306963_a783afa4c2b54c0723dfcaa3b0745d8b_wm.jpg" alt="" />
<figcaption>A FEHÉR VERA: Tartalomérzékeny kitöltés (1-3) 2016 „A feldolgozott negatívok majdnem teljesen elégtek. A megsemmisülő rész pótlását egy képszerkesztő szoftver automatikusan elvégzi, ha ilyen parancsot kap. A parancs neve „tartalomérzékeny kitöltés”. Ugyanerre a parancsra minden alkalommal más és más képösszetételt számol a szoftver: a képinformációkat nagy valószínűséggel újabb és újabb random választásokkal veszi alapul a kitöltéshez. Szeretném azt hinni, hogy egy szubjektív automatizmust kényszerítettem a veszteség iránt érzett megrendülésének kifejezésére." (Fotó: A. Fehér Vera)</figcaption>
</figure>

<figure>
<img src="/images/11306951_aff1856b22cecff301930e4dd100e0c6_wm.jpg" alt="" />
<figcaption>A FEHÉR VERA: Tartalomérzékeny kitöltés (1-3) 2016 (Fotó: A. Fehér Vera)</figcaption>
</figure>

<figure>
<img src="/images/11306961_a7dc5856b42a7c9d8c3e97252c4c6c4d_wm.jpg" alt="" />
<figcaption>A FEHÉR VERA: Tartalomérzékeny kitöltés (1-3) 2016 (Fotó: A. Fehér Vera)</figcaption>
</figure>

Mentés másként kiállítás a [Müsziben](http://muszi.org/?lang=hu), 2016. március 15 – április 5., hétfőtől péntekig tíztől hatig, hétvégén kettőtől hatig. A Hibaisták Facebook csoportja [itt](http://www.facebook.com/hibaizmus) követhető, legújabb munkáikért az ínyencek pedig [ide](http://www.hibaistaklub.blogspot.hu/) kattintsanak.
