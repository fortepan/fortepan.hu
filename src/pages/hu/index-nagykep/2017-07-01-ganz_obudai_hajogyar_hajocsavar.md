---
title: "Ámulunk, hogyan épül a hajó a kezük alatt"
date: 2017-07-01T00:00:00.000+00:00
author: Nagy Attila Károly, Barakonyi Szabolcs (képszerkesztő)
cover_image: /images/17627774_a75b40ee8223ceeb9cd873d4a1d8d7e9_wm.jpg
---

A magyar hajógyártás két legnagyobb központjának – az óbudai és az újpesti, angyalföldi gyárak – második világháború utáni történetéről [már közöltünk](http://index.hu/fortepan/2017/03/26/ontottak_a_magyar_gyarak_a_hajokat_csak_nem_nekunk/) korábban egy [Fortepan-összeállítást](http://www.fortepan.hu/?view=new) a Magyar Műszaki és Közlekedési Múzeum még nem publikált hajózási képgyűjteményből válogatva. Most abból az alkalomból, hogy elérhetővé válnak a múzeum képi kincsei a Fortepanon, újabb sorozattal jelentkezünk, ezúttal az 1945 előtti évek hagyatékából szemezgetve.A magyar nehéziparnak két jelentős szereplője is működött Budapesten, a Duna óbudai és angyalföldi, újpesti partjain. Az 1829 és 1945 között DDSG néven (Erste Donau-Damfschiffahrts-Gesellschaft) működő Óbudai Hajógyár főleg gőzhajók építésében járt elöl, míg az 1911-ben alapított Ganz és Társa Villamossági-, Gép-, Waggon- és Hajógyár Rt. sólyáiról uszályok és tengerjáró hajók kerültek vízre sorjában.Az alábbi képek javarészt a két világháború között készültek, és kevés kivételtől eltekintve a hajógyári munkásság a főszereplőjük. Érzékeny, különös fotográfiák ezek, amik gép és ember, vas és megmunkálója ideológiáktól mentes, bámulatos ipari esztétikummal átitatott kapcsolatát mutatják be – még akkor is, ha a beállítások mesterkéltek vagy olykor hamisak is.

<figure>
<img src="/images/17540146_2f4e76aba6e1077254d48af7b05c3903_wm.jpg" alt="" />
<figcaption>1895-ben készült öntöttvas Ganz turbinával és a hozzá kapcsolt korszerű elektromotorral pózoló munkás az Óbudai Hajógyárban, talán valamikor 1920 és 1940 között. A kép valószínűleg promóciós céllal készült (brosúrába, katalógusba, gyárismertetőbe stb.), erre utal a műteremszerű kialakítás, a vászonnal takart háttér és emelvény. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17540144_7ee6643e7072f8eccd07f2f9d7fbcaee_wm.jpg" alt="" />
<figcaption>1930. október 15-én készült a kép az Óbudai Hajógyárban. A hatalmas acéltartály mellett eltörpül a munkás, aki kalapáccsal és vésővel imitál munkát a szegecsek mentén. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17480358_38ce40abd2ee589cf5f1e0f16ac747cb_wm.jpg" alt="" />
<figcaption>Ember és hajócsavar a Ganz-gyár népszigeti csarnokában. A kép a húszas-harmincas években készülhetett. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17540142_fab108f20f969ef2816d3dca6e18ca6d_wm.jpg" alt="" />
<figcaption>N-típusú úszódaru forgatódarus szerkezeti eleme és építője. A vasszerkezet oldalán krétával rótt számítások segítenek eligazodni, mit, hová és hogyan kell beszerelni, ami máig bevett szokás. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17480342_301cc7f3c50679687d4c92934521a7e4_wm.jpg" alt="" />
<figcaption>A gyárvezetés benéz a dolgozók közé: lovaglónadrágban és öltönyben a nehéz szerszámokat pihentető öreg szakik közt. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17540138_c8702a83cd764d69a9e28e16fbd56fff_wm.jpg" alt="" />
<figcaption>Csoportkép hajóval. A kép a 20. század elején készülhetett, a bal szélen álló szuronyos puskás matróz, a munkások előtt álló hajóskapitány-szerű figura öltözéke is erre utal. (Pontosítás: mint azt Balogh-Ebner Mártontól megtudtuk, a kép 1925-1928 között készült, a hajó egy első világháborús torpedónaszád, amit a görögök megkaptak a világháború után és a Ganzot kérték fel a 20-as években modernizálásra.) (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17540148_5303b00db43c4a260e51baba75eb8ee7_wm.jpg" alt="" />
<figcaption>A nehézipari teremtő munka legszebb manifesztációja a fröcskölő forró fém. A munkavédelem még gyerekcipőben jár, védőszemüveg már van, de persze senki sem használja, a kesztyű is csak felesleges luxus. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17480346_6e9926af397786a33a6d8630fdc9bb8e_wm.jpg" alt="" />
<figcaption>A beállított gyári életképek talán legszebbike. Lejön a góré az irodából a szakik közé a kazánszerelő műhelybe, magára kap egy nem túl koszos köpenyt, és hegesztést imitál a fotó kedvéért. A háttérben három dolgozó figyeli a kalapos, bőrcipős, öltönyös főnököt, feltehetően a bajszuk alatt halkan hümmögve. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17480340_eda7cfdea2451439b1e1bc31ba30f58c_wm.jpg" alt="" />
<figcaption>És akkor igazi hegesztés: készül a hajótest, hárman dolgoznak, négyen nézik. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17480366_d6b547ee32a0108e1239544325a3129f_wm.jpg" alt="" />
<figcaption>Szuggesztív csoportkép a vízvonal alatt, a hajócsavar árnyékában. Az akkurátus szegecselés mintázata, a hajótestet alkotó lemezek textúrája igazán szépen kiemeli a munkások alakját, arcélét. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17480360_48bd92d54ba76efe4d96bcad3c5f43a3_wm.jpg" alt="" />
<figcaption>Gép és ember, ember és gép (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17480348_16b539b406ef8a86445842663535cc0c_wm.jpg" alt="" />
<figcaption>Jégzajlás az Óbudai Hajógyár területén. A kisebb méretű elkészült hajókat daruval emelték a Duna vizére. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17480352_1750b2cb0bf707266eab4db82bee4bc3_wm.jpg" alt="" />
<figcaption>VIII. kerület, Kálvária tér. Traktor vontatja a Ganz-gyárban elkészült hajómotort a bazaltköves Baross utcán. (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17480368_bf500a4d79b4483b227fccc068f25568_wm.jpg" alt="" />
<figcaption>Pihenő (Fotó: Magyar Műszaki és Közlekedési Múzeum / FORTEPAN)</figcaption>
</figure>

<figure>
<img src="/images/17540140_81b1a8f8e5f52d10c967e4173559afd5_wm.jpg" alt="" />
<figcaption>Búcsú az Óbudai Hajógyárban készült gőzhajótól (Fotó: Magyar Műszaki és Közlekedési Múzeum / FORTEPAN)</figcaption>
</figure>
