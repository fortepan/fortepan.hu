---
title: "Ők lejtették vadóc össztáncukat a Fekete Lyukban"
date: 2017-01-15T00:00:00.000+00:00
author: Inkei Bence, Barakonyi Szabolcs (képszerkesztő)
---

Ilyenek voltak a rendszerváltás és kora legendás alternatív klubjának főszereplői Urbán Tamás egykori fotóin.

Ma már a Fekete Lyuk is valami olyasmi, mint a budapesti Nirvana-koncert: utólag mindenki törzsvendég volt a rendszerváltás korának ikonikus alternatív klubjában, pedig akkor a Lyukat egy viszonylag szűk szubkultúra látogatta rendszeresen, a nagyközönség azokban az években inkább lakodalmasrock-kazettákat vásárolt nyakra-főre. Igaz, a Lyukban fellépett egy sereg, akkor vagy később országosan ismertté vált zenekar, megfordult ott a következő két évtized legtöbb fontos alakja az alternatív kultúrában, nem is beszélve a tucatnyi, a Lyuk köpönyegéből kibújó későbbi budapesti klubról. A Lyuk és a korszak néhány meghatározó zenekar Urbán Tamás fotóin.

A Fekete Lyuk a korábbi Ganz-Mávag Vörösmarty művelődési házának pincéjében nyílt meg 1988-ban a 8. kerületi Golgota utcában, amikor már érezhetően lazábban fogta a gyeplőt az állampárt. A klubvezető, Nagy Gyula underground klubot akart, alternatív/rock/punk/dark zenékkel és koncertekkel, és rövid idő alatt a Lyuk lett A Hely a budapesti éjszakában. Bár a Lyukról durva, sokszor túlzó sztorik is keringtek, verekedésekkel, azért a hely nem erről szólt a visszaemlékezések szerint: "Elfogadottá vált, hogy akinek kedve tartja, az asztalon vagy a földön feküdhet, a közönség gyakran lejtette vadóc össztáncát, a pogót. Egy laza, több százas társaság számára, ha prüdériájától kellőképpen megszabadult, a Lyuk-as magatartás csöppet sem formabontó" - büszkélkedett egy korabeli [interjúban](http://exlyuk.gime.hu/main.htm) Nagy Gyula.

A Lyuk még a kilencvenes évek első felében is a város vezető klubjai közé tartozott, de addigra már volt számos új hely a budapesti éjszakában, a Rockokótól kezdve a Saigonon át a Night Oilig. A Fekete Lyuk egyeduralma megszűnt, bár a hely hosszabb szünetek után még az évtized végén is működött, csak éppen már addigra többször is átkeresztelték. Urbán Tamás fotóin néhány hangulatkép a klubból, és jó néhány kép az ott gyakori vendég zenekarokról. Utólag nem sikerült mindenkit azonosítani, de aki felismeri magát vagy mást a fotókon, az bátran jelezze nekünk!

<figure>
<img src="/images/14423806_2d93241283515c277e5bb67fccccd4ff_wm.jpg" alt="" />
<figcaption>Urbán Tamás először az Ifjúsági Magazin fotósaként fényképezett a Lyukban. (Fotó: Urbán Tamás / FORTEPAN)</figcaption>
</figure>

<figure>
<img src="/images/14423810_bee56fab01aa4c91aafd322d49585c7d_wm.jpg" alt="" />
<figcaption>A Fekete Lyukba természetesen nem csak férfiak jártak, bármit is sugall a kép. (Fotó: Urbán Tamás / FORTEPAN)</figcaption>
</figure>

<figure>
<img src="/images/14423802_8c9667779d0d35b3fa8e5455042d159d_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/14423798_d581b8bfc68b77f840b9978f28e94198_wm.jpg" alt="" />
<figcaption>A Lyuk meglehetősen puritán berendezését, csupasz betonfalait később más szórakozóhelyek is követendő példának tekintették. (Fotó: Urbán Tamás / FORTEPAN)</figcaption>
</figure>

<figure>
<img src="/images/14423808_d496d52650aa902e1cada5e46aa9f04a_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

<figure>
<img src="/images/14423800_fb334ef19ccf7c3df2cef16b9c0b9cd5_wm.jpg" alt="" />
<figcaption>A képen a Pál Utcai Fiúk zenél épp, mely pont a Lyuk csúcsidőszakában számított a legmenőbb új alternatív zenekarnak. Az együttes végül különböző okok miatt nem tudta meglépni, amit olyan kortársai, mint a Kispál és a Borz vagy a Tankcsapda igen, és megmaradt klubzenekarnak. (Fotó: Urbán Tamás / FORTEPAN)</figcaption>
</figure>

<figure>
<img src="/images/14423828_e98d3c770e8270a8c85a5ef7e0171536_wm.jpg" alt="" />
<figcaption>Kampec Dolores. Az együttest a Kontroll Csoport feloszlása után alapította Hajnóczy Csaba (balról a második), rajta kívül Kenderesi Gabi énekesnő (balról a harmadik) maradt meg a zenekar mai felállásában. (Fotó: FORTEPAN)</figcaption>
</figure>

<figure>
<img src="/images/14423822_822ddbb4aa737f3744bf3b3e2495e938_wm.jpg" alt="" />
<figcaption>A csoportképen a szcéna több ismert vagy fontos tagja is látható, balról: Kamondy Ágnes zenész-énekesnő; Kelényi Tódor fesztiválszervező; ülnek a Kampec Dolores tagjai; mögöttük állnak Király Tamás divattervező és Kilián János punkzenész és a Lyuk dj-je; előttük ül a több formációban is zenélő Molnár Gábor; Balatoni "Boli" Endre és Czakó Sándor a VHK-ból; Szigeti Anikó, Müller Péter Sziámi, Kenderesi Gabi (Kampec Dolores). A kép jobb szélén pedig Pánczél Gábor alias DJ Boolek és Németh Róbert (Sziámi). Közülük Kelényi Tódor, Király Tamás, Kilián János és Balatoni Endre már nem élnek. (Fotó: FORTEPAN)</figcaption>
</figure>

<figure>
<img src="/images/14423836_912502c1b067057aca4a55d0c050d736_wm.jpg" alt="" />
<figcaption>Állnak a Sex Action tagjai: Mátyás Attila, Szendrey "Szasza" Zsolt, Somlyay Miklós, Zana "Ganxsta" Zoltán. A "dirty rock" zenekar a Fekete Lyukból indult, a kilencvenes évek közepén Actionre változtatta a nevét, majd feloszlott, de néhány éve újjáalakult. (Fotó: FORTEPAN)</figcaption>
</figure>

<figure>
<img src="/images/14423834_0c8f71f3f041807278bf051b86ba6bfb_wm.jpg" alt="" />
<figcaption>The Perfect Name - az 1989-ben indult, dark rockot játszó együttes életében is fontos szerepet játszott a Lyuk. A középen, lent látható billentyűs, Losonczy Pál ma a Jobbik politikusaként aktív. További tagok: balra fent áll Baradlay Richárd énekes, balra lent Sándor Zsolt basszusgitáros, jobb oldalon Belányi István gitáros. (Fotó: FORTEPAN)</figcaption>
</figure>

<figure>
<img src="/images/14423832_e2d59c52757f4efd8e83925de9d3134e_wm.jpg" alt="" />
<figcaption>Trottel - a bal oldalon Kakuszi György (Kaktusz), a jobb oldalon a punkzenekarként induló, folyton változó felállású, kísérletező együttes egyetlen állandó tagja, Rupaszov Tamás. (Fotó: FORTEPAN)</figcaption>
</figure>

<figure>
<img src="/images/14423830_b3282b24eef43b8f4c15296b847b64b5_wm.jpg" alt="" />
<figcaption>A Vidámpark néhány tagja: balról Őz Zsolt, Papócsi László, Balahoczky István, Szalay Péter. A frontember Őz Zsolt 2013-ban halt meg. (Fotó: FORTEPAN)</figcaption>
</figure>

<figure>
<img src="/images/14423826_ead15a2d7108618492cc04a38f7cbc4d_wm.jpg" alt="" />
<figcaption>A Hisztéria punkegyüttes, középen guggol a frontember, Pataki "Toncsi" Antal. A további nevek: balról Idrányi Barna (dob), Rákos Zoltán (basszusgitár), Törőcsik Attila (gitár). (Fotó: FORTEPAN)</figcaption>
</figure>

<figure>
<img src="/images/14423820_aac287f5cec49aae24f62c1547e5f777_wm.jpg" alt="" />
<figcaption>Ugatha Christie, a Vidámparkot létrehozó Őz Zsolt kiválása után. Állnak: Rósz György, Erdélyi Péter, Bíró Lajos. Ül: Nagy László, Weyer Balázs és Farkas Zoltán. (Fotó: FORTEPAN)</figcaption>
</figure>

<figure>
<img src="/images/14423818_c01a5f95022a25d530a4c6bc6a1aa885_wm.jpg" alt="" />
<figcaption>A képen a korszak népszerű punkzenekara, a Robbantott Csirkék tagjai is láthatók, jobbról a második Lendvai "Kamilló" Gábor énekes. (Fotó: FORTEPAN)</figcaption>
</figure>

<figure>
<img src="/images/14423816_de7ee0d9ad0fd5fa69490fa9bb719c71_wm.jpg" alt="" />
<figcaption>A korabeli magyar hardcore legfontosabb zenekara, az A.M.D., a kép bal oldalán látható Ferenczy Tibor (Sotár) volt az együttes frontembere. 1994-ben halt meg, kábítószer-túladagolásban. Középen a dobos Kovács "Kiskovács" Zoltán, jobb szélen a gitáros Lőrke (Lőrincz Sándor). (Fotó: FORTEPAN)</figcaption>
</figure>

<figure>
<img src="/images/14423814_e51c60b96d33a60a6e85dea2e997db11_wm.jpg" alt="" />
<figcaption>A KZSBK együttes, balról: Vékony Attila, Gáspár Csaba, Weyer Balázs (neki ezúton is köszönjük a zenekari fotók beazonosításához a segítséget), Bokros László. (Fotó: FORTEPAN)</figcaption>
</figure>
