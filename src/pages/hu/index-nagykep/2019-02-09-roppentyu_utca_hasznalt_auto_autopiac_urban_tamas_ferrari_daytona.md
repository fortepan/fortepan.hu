---
title: "77-es szürreál: Ferrari az angyalföldi sárban"
date: 2019-02-09T00:00:00.000+00:00
author: Nagy Attila Károly, Barakonyi Szabolcs (képszerkesztő)
cover_image: /images/26410354_8c0ccffbe6c97ed8503609f92114e25d_wm.jpg
---

A kádári szocializmus Magyarországán alapvetően egy módon lehetett autóhoz jutni: ha az állampolgár igénylést nyújtott be a Merkur vállalathoz a vágyott típusra, amit jó pár év várakozás után utalt ki neki az állami autóforgalmazó cég. A személygépkocsik iránti kereslet ebből adódan folyamatosan többszöröse volt a KGST keretein belül hazánkba érkező autóimport adott évi számainál, erre az igényre válaszul nyitott a Merkúr végül az országban több hivatalos használtautó-telepet.

Budapesten 1965-ben nyílt meg a legendás angyalföldi autópiac, a Röppentyű utca 73 szám alatt. A Merkur használtautó-telepéről így írt akkor az Autó-Motor:

<figure>
<img src="/images/26413908_a3d12c85fdf9f2245a2e190589c9796b_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

A hivatalos leírásból úgy tűnhet, mintha valami korszerű second hand autószalon nyílt volna a XIII. kerületben. A valóság ezzel szemben sokkal kiábrándítóbb volt: a "Röppentyű" sokkal inkább valamiféle szürkezónás autókereskedő telepként működött, sokszor alvilági figurák kötöttek ott kétes üzleteket. Urbán Tamás alább látható Röppentyű utcai képriportja titokban készült, és végül nem is hozták le akkoriban a lapok. Pár éve felkerültek a képek a Fortepanra, most ezen összeállítás kedvéért kértük fel a fotográfust, hogy idézze fel a képek készülésének körülményeit. Hogy milyen is volt a hely, a kor hangulata, Urbán Tamás fotóriporter alábbi visszaemlékezéséből kiderül.

Urbán Tamás története egy mikrotörténetet, mondhatni rejtélyt is rejt magában, mint az hamarosan ki is derül a képekből, nézzék csak!

<figure>
<img src="/images/26066478_4faf2d70c7de2e2141ea77eaa6699fa8_wm.jpg" alt="" />
<figcaption>Az 1977. január 27-i kínálatból ezeket ismertük fel többé-kevésbé. Fölső sor: Wartburg 353, Volkswagen bogár, Polski Fiat 125, BMW Neue Klasse 1600, Volkswagen bogár, Simca 1000, Volvo 164, Opel Record, GAZ M21 Volga, ARO M461 terepjáró, Moszkvics 408. Középső sor: Mercedes-Benz 220Sb, Skoda S-100, Ford Taunus P4, Opel Record C, GAZ-13 Csajka, Polski Fiat 126P "Kispolszki", UAZ/GAZ-69 terepjáró, Barkas B1000, Opel Kadett, Zaporozsec, Moszkvics 412, Volvo 122, Skoda S-100, 1200-es Zsiguli, VW Transporter T2 "hippibusz". Alsó sor: Moszkvics 427 kombi, Fiat 850, Audi 100 L, Mercedes 230, ???*, Wartburg 353, Volvo 164, ???, Fiat 125p, Vokswagen, kombi Zsiguli, Mercedes 220SB, stb. (*Olvasónk, Janó megfejtése: Fiat 124 Sport Coupe) (Fotó: Urbán Tamás / FORTEPAN)</figcaption>
</figure>

<figure>
<img src="/images/26066488_9266f94ec198e9ce3c0aa5a82996d10a_wm.jpg" alt="" />
<figcaption>És akkor álljunk meg egy pillanatra és csodáljuk meg ezt fényképet és az autót, amit rajta láthatunk. Mert az egyszer biztos, hogy ilyen eladó használt autót még a Néphadsereg tisztjei se sűrűn láttak a hetvenes évek Magyarországán. Ez bizony egy Ferrari 365 GTB/4 "Daytona". Ha minden igaz, 1974-es évjáratú, és az Autó-Motor hetilap használt autós rovata szerint 1977. júniusában kelt el 190 ezer forintért. (1977-ben nettó 3413 Ft volt az átlagkereset, 2017-ben bruttó 297 017 Ft, ha amatőr közgazdászként vesszük, ma áron 11 millió forintot érne a 40 évvel ezelőtti vételár). A Daytonákra manapság elég nagy a gyűjtői kereslet: évjárattól és állapottól függően 700 ezer dollár (200 millió forint) körüli árakon kelnek el autós aukciókon. A legkevesebb amit mondhatunk, hogy valami elképesztően szürreális látványt nyújt a hideg angyalföldi sárban tündöklő olasz autócsoda. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066480_64eb1a39e252e322ec87ea18fdeb2926_wm.jpg" alt="" />
<figcaption>A Lamborghini Miura konkurenciájának szánt sportautótt Leonardo Fioravanti, a Pininfarina dizájnere tervezte, és 1968-tól 1973-ig gyártotta a Ferrari. 1284 darabot építettek belőle (a nyitott GTS/4 Daytona Spyderekből 122 készült, így összesen 1404 Daytona gördült ki a maranelloi gyárból.) A típus a nem hivatalos Daytona nevet azután kapta a médiában, hogy 1967-ben a 24 órás daytonai autóversenyen az első három helyezést Ferrarik vitték el. Az Autó-Motor, 1971. október 21-i / 20. száma így írt a Daytonáról: "Ferrari és Pininfarina közös alkotásáról, a 365 GTB/4 Ferrari-modellről két képet mutatunk be, hiszen érdemes megnézni nyitott és zárt fényszórókkal ezt a nagy sebességet sejtető olasz konstrukciót. És mindjárt tisztázzuk, hogy mennyi is itt a nagy sebesség. Kereken 280 km/óra a 4390 cms-es, V/12-es, 81X71 mm furat-löketű, 7500 fordulatnál 352 lóerős motorral elérhető maximális tempó. És még annyit, hogy 0—100 km/ó-ig 5,7 mp alatt gyorsul ez a 240 cm tengelytávú igazi sport kupé." Hogy a képen látható, az Autó-Motor adatai szerint 70 százalékos műszaki állapotú Daytona hogyan került Magyarországra, ki és milyen úton-módon hozta be, ki vette meg, mi a története, hol lehet most, nagyon-nagyon szeretnénk tudni, szóval bárki, bármit tud az autóról, írja meg nekünk! (Fotó: Urbán Tamás / FORTEPAN)</figcaption>
</figure>

<figure>
<img src="/images/26066492_1fadf9893e006cc3334661d4e48cea16_wm.jpg" alt="" />
<figcaption>A szocialista használtautó-piac legkeresettebb autói a Zsigulik voltak. Az Autó-Motor korabeli adatai szerint a hetente gazdát cserélő járművek kábé negyedét tették ki. Mivel sokan akartak ilyen autót, ezért áruk használtan, rosszabb műszaki állapotban is magas volt, a kiutalásból származó, alig pár kilométert futott példányok pedig jelentős felárral keltek el. Update: olvasónk, György szerint a képen amúgy nem is Zsiguli, hanem torinói eredetije, egy Fiat 124-es látható, mégpedig annak egy amerikai exportváltozata, legalábbis a lökhárítóba épített külön helyzetjelző és a módosított ütközőpiskóták erre engednek következtetni. Ezt is érdekes lenne tudni, hogy miképp kerülhetett ide. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066474_7f746dcd6cfd7f87c5076a2f288f6b5b_wm.jpg" alt="" />
<figcaption>Balra egy taxistól levetett Zsiguli, ami valószínűleg sok százezer kilométert futott már, de még így is kincset ért a könnyen szervizelhető (avagy kendácsolható) autótípus. Jobb szélen az állólámpás Merci, a nyugat-német autóipar remek is sokak álma volt. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066472_bf67e0dc39a0d5ee3c2ec29dde2a5a4c_wm.jpg" alt="" />
<figcaption>Egy Polski Fiat 125P. Ha hinni lehet a szélvédőn lévő feliratnak, az akkuval gondok voltak. A szélvédő sérüléseit (kavicsfölverődés) bekarikázták, hogy más baja volt-e az autónak már csak az adásvltel megkötése után derült ki. Az árcédulán 33 000 Ft áll, azaz tízhavi átlagkeresetbe került használtan a lengyel személygépkocsi-gyártás olasz licenszű zászlóshajója. Jobbra egy Zaporozsec fara lóg be. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066490_bc98e0ffcf95101ecea68ab3110567ff_wm.jpg" alt="" />
<figcaption>Ausztriából jött ez a bontószökevény Opel Kadett, még rajta az osztrák autóklub matricája is. A lerohadt kasztni, a kiilógó ajtótömítés jól mutatja, hogy milyen műszaki állapotú autók cseréltek gazdát a hivatalos magyar autóforgalmazó vállalat égisze alatt. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066470_a2d40a2d2e61b92a3bd9c552ca0fa5ed_wm.jpg" alt="" />
<figcaption>Egész gyakoriak voltak a nyugati autók a piacon, a jobb oldali sorban az éles szeműek a Volkswagen kisbuszon kívül egy kikandikáló Volvo-orrot is kiszúrhatnak. Igaz, az nem nyugati, hanem északi. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066482_a6144bb32fe26148f348d1b151db6679_wm.jpg" alt="" />
<figcaption>A használt autók egy jelentős része állami tulajdonból került magánkézbe leselejtezés után. A hivatali gépjárművek többnyire sokat futott, rossz műszaki állapotú autók voltak, de még így is komoly kereslet mutatkozott irántuk, köszönhetően a hiánygazdaságnak. A képen látható GAZ-13 Csajka (Sirály) – valószínűleg valami magas rangú potentát, mondjuk egy gyárigazgató levetett szolgálati kocsija – így ránézésre egész tűrhető állapotúnak tűnik. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066486_35690a2e43b3f901910bcae5d0c4b3d9_wm.jpg" alt="" />
<figcaption>Hát ennek a Ford Taunusnak azért már kiverte az ág a szemét. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066484_cfda13b771a8c53c6ef116f2b300a06b_wm.jpg" alt="" />
<figcaption>Ahol a jobb autókat tárolták. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066476_b6ce0bc16549956e3bdea85aa2a82d33_wm.jpg" alt="" />
<figcaption>A telep munkatársa összeszedi az autóra vágyó vevőjelöltek iratait. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066466_17f155be1895add798dceb232119c0dd_wm.jpg" alt="" />
<figcaption>Az Autó-Motor hétről-hétre közzétette a hazai használtautó-piacokon elkelt autók adatait, megadva a típust, évszámot, vételárat és mellé százalékban az autó műszaki állapotát. Ezen adatok szerint nem voltak ritkák az ötven, sőt olykor harminc százalékos műszaki állapot alatt eladásra kínált autók. Érzésre azt mondanánk, hogy a képen látható, tetőre állított Polski Fiat is ez utóbbiak közé tartozhatott. De láthatóan még így is többen érdeklődtek utána. (Fotó: Urbán Tamás / FORTEPAN)</figcaption>
</figure>

<figure>
<img src="/images/26066468_61befd30580a99dd910fff097b2f85a2_wm.jpg" alt="" />
<figcaption>A nap végén a szerencsések egy jó esetben saját kerekein kiguruló használt autóval gazdagabban, de jó néhány tízezer forinttal szegényebben távoztak. Akiknek nem kedvezett a szerencse, jöttek legközelebb is, az autófelhozatal ugyanis hétről-hétre sokat változott, érdemes volt figyelemmel kísérni a kínálat szeszélyes váltakozását. (Fotó: Urbán Tamás / FORTEPAN)</figcaption>
</figure>

A nyitókép az Autó-Motorban megjelent Merkúr-hirdetések, valamint a lapban 1971-ben közölt Daytona fotó felhasználásával készült. Forrás: [Arcanum Digitális Tudománytár](https://adtplus.arcanum.hu/hu/collection/AutoMotor/)
