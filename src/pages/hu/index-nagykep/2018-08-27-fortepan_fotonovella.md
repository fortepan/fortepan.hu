---
title: "Rendőrségi akcióban leplezték le a feketéző időutazót"
date: 2018-08-27T00:00:00.000+00:00
author: Bohus Péter, Barakonyi Szabolcs (képszerkesztő)
---

Az ötvenes évek Magyarországának számlagyárosa a feketéző volt. A feketéző csencselt, megszerezte az árut, kerül amibe kerül, akár úgy, hogy betörtek érte a gyárba, boltba, akár csempészve, és mindig megtalálta a vevőket az árura. A Fortepan egy rendőrségi nyomozás során titokban készített fotósorozatát mutatjuk be ezen a héten. Mivel a BRFK nyomozati dokumentumaiban csak a képek vannak, és nem ismerjük a pontos eseménysort, ezért néhol a fantáziánkra hagyatkoztunk, bízva abban, hogy talán nem nagyon tér el egymástól maga a valóság és a képek mellé írt szöveg. A főszereplő G. A., a megalapozott gyanú szerint egy feketéző. Az ő története következik alább.

<figure>
<img src="/images/20686138_1f091726b2f5080315646462e87d4555_wm.jpg" alt="" />
<figcaption>G. A. rutinosan állt a teleportáláshoz. Amióta a Maghasadás- és Teleportációellenörző Ügynökség gyakornokaként először ülhetett végig egy ugrást, megszámlálhatatlan utazást tett időben és térben egyaránt. Az Ügynökség legtapasztaltabb tisztje volt, de miután nyugdíjba küldték, képtelen volt megmaradni a számára kijelölt dimenzióban. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686148_d57bb69302e5ff37be5a6a46e6a5a969_wm.jpg" alt="" />
<figcaption>Előbb csak dacból, később már minden hájjal megkent feketézőként csapott le a neki tetsző küldetésekre. Viccesen kifordítva szokta idézni kedvenc mondását: pandúrból lesz a legjobb rabló. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686136_75775f5c5a9c93d0b1d97bacdf5d7566_wm.jpg" alt="" />
<figcaption>És most szüksége is volt minden pandúros tapasztalatára. Régóta vadásztak rá. Az Egység Minisztérium szupertitkos pályázata egy lehallgathatatlan spektrumban jelent meg. Nem véletlenül, a Minisztérium külön kihangsúlyozta, semmilyen felelősséget nem vállalnak az esetleges veszteségek miatt. Lehallgathatatlan volt pályázat, de nem G. A.-nak, aki minden jogosultságát meghosszabbította egy zóna alatti illegális behatolás alkalmával. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686144_2d26eb774c6454001642bf2fcceca82c_wm.jpg" alt="" />
<figcaption>A deribitek is megpályázták a feladatot, és ahogy az ilyenkor lenni szokott, vérre menő küzdelem indult a pályázat elnyeréséért. A Deribit volt a világegyetem legagresszívabb és legkíméletlenebb pályázója, minden kiírásra oroszlánként vetette rá magát a Társaság, és ha nem nyert, a stratégiájába belefért, hogy a győztesnek lehetőleg minél nagyobb kárt okozzon. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686142_17dfe660050cd7d1f4478635c9044a28_wm.jpg" alt="" />
<figcaption>G. A.-t azonban a deribiteknél sokkal jobban aggasztotta az a fullasztó tény, hogy ezúttal a 7621-es zónában, egy alig feltérképezett és örökké szürke időszakban kellett a küldetést végrehajtani. A Föld bolygón, az ötvenes évek Magyarországán. Veszélyes helyen jártak, G. A. emlékeiben élénken élt egy régi, meghiúsult küldetés. A hiányosan letöltött adatbázis eredményeképpen egy helyi szervezet, amit ÁVH néven emlegettek, egyszerűen elrabolta őt, és csak azért sikerült elkerülnie a halálra kínzást, mert egy váratlan fordulat eredményeképpen a rendszer csúcsán álló vezető meghalt. Akkor csalódott először az Ügynökségben, ami most már rá vadászott. G. A. a metamorfózis enyhe szédüléssel járó első pillanatait arra használta fel, hogy megkeresse a megfelelő pontot, ahonnan tökéletes rálátása nyílik a célterületre. G. A. a VIII. kerület egyik szűk utcácskájában jelent meg a környezete számára egészen váratlanul. Ahogy körülötte a fotonok felfoghatatlan gyorsasággal cikáztak, G. A. a közelben deribitekre lett figyelmes. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686134_88c187b457cabfbeda34ff5c6009995f_wm.jpg" alt="" />
<figcaption>G. A. tudta, nem sok ideje maradt: bízott az előző pillanatok energiaszint-emelkedéssel járó zűrzavarában, gyorsan cselekedett és a két közeledőre irányította empátiafegyverét, majd élesítette a készüléket. A két deribitben a következő pillanatban új program töltődött fel átvéve az idegrendszer funkcióit, belül visszafordíthatatlan változásokat indukálva. A telemetrikus vaporizátor minden ellenállást megszüntetett, és engedelmes androiddá változtatta őket. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686132_be8c6ccec0742a8cdeb4cfd1c8eb69ec_wm.jpg" alt="" />
<figcaption>Közel 40 időegységgel később a két emberszerű droid már pontosan azt tette, amit G. A. akart. G. A. pedig egy dolgot akart, lenyúlni tőlük a pályázatot. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686130_ddf8a603c2455aa37fbb914b53417370_wm.jpg" alt="" />
<figcaption>Az androidokat alsóautomatikus üzemmódra kapcsolta. A pályázati cél pedig kézzelfogható távolságba került. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686114_cab9dbadc73b140602de9992d212b173_wm.jpg" alt="" />
<figcaption>Arra gondolt, hogy a droidokat csaliként használja majd, és amíg ők a járművel az utcákon cikáznak, addig ő egy szuperneutrális helyre rejti az pályázati dokumentumokat. G. A. távolról figyelte a járművet, amely a helyi gépgyár felé vette az útját. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686124_974846d37631c788534445d1b068f89d_wm.jpg" alt="" />
<figcaption>Similis simili gaudet - gondolta G. A., majd elmosolyodott, és akcióba lépett. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686118_f5c905a8efe1cae9f73099265aa9ba7b_wm.jpg" alt="" />
<figcaption>Nem sok ideje maradt, a pályázat határideje veszélyesen közeledett. Most már csak a megfelelő helyre kell eljuttatni a dokumentációkat, lehetőleg úgy, hogy közben senki se értesítse az Ügynökséget. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686112_8946e52ec45fb61fa1388547407d4708_wm.jpg" alt="" />
<figcaption>Most következtek a feketézés legszebb percei. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686116_9f2c7a8ddb7b0f73e241b2b6d6e1bd21_wm.jpg" alt="" />
<figcaption>G. A. idősávot váltott, és a környéken minden megállt: az idő, a levegő, a gondolatok. G. A. a vákuumot várta. Ezúttal azonban hiába. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686120_38b04b4faa7ef7254f60c280e8c8bb49_wm.jpg" alt="" />
<figcaption>Kisvártatva két ügynök jelent meg. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686104_523d7114dbc7bfce5d18479c1d655ce7_wm.jpg" alt="" />
<figcaption>Időeltérítő volt náluk. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686108_9924e9a8625bacb1f2522c8042d9dcf3_wm.jpg" alt="" />
<figcaption>Csapda - jutott azonnal eszébe G. A.-nak, és megpróbálta bekapcsolni a Védelmi Funkciót. De elkésett. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686106_c62be9a38b5154e9c660b0a7e2538d47_wm.jpg" alt="" />
<figcaption>Pillanatok alatt letört benne az ellenállás, amikor az ügynökök empátiafegyverének csövében felvillant a kékes fény. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686100_f342cd1caf7edde204949ca30c8b215a_wm.jpg" alt="" />
<figcaption>Ez volt az utolsó dolog, ami eljutott G.A. tudatáig. (Fotó: Budapest Főváros Levéltára / FORTEPAN)</figcaption>
</figure>

<figure>
<img src="/images/20686102_5682c4dda6ead2ca672fc48f31ee7d5e_wm.jpg" alt="" />
<figcaption>G. A. az Univerzum legkeresettebb feketézője nem volt többé, lekapcsolták. Az Ügynökség tökéletes munkát végzett, és lezárta a legvaskosabb ügyet, ami a Minisztérium fennállása óta előfordult. (Fotó: Budapest Főváros Levéltára / FORTEPAN)</figcaption>
</figure>
