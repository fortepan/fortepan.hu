---
title: "Örökre szabad - Rajk László"
date: 2019-09-14T00:00:00.000+00:00
author: Fortepan
---

Rév István nekrológja Jávor István képeivel és képaláírásaival. Rajk Lászlóra emlékezünk.

Rajk László építész, látványtervező művész, politikus, az ország kevés bátor és tisztességes embereinek egyike, rövid, súlyos, emberfeletti méltósággal viselt betegség után, szeptember 11-én meghalt.

Hetven évesen, majdnem napra pontosan hetven évvel azután, hogy apjának koncepciós pere elkezdődött. Minden rendszer üldözöttje volt születésétől kezdve. A Rákosi rendszer alig hat hónaposan elszakította börtönbe vetett szüleitől, és évekre, más név alatt nevelőotthonba zárta. Csak öt évesen, 1954-ben ismerhette meg az édesanyját. Ott állt hét évesen a börtönből alig szabadult édesanyjával apja koporsója mellett az újratemetésen, ahonnan az 1956-os forradalom elindult. A forradalom után, 1956 novemberében, kisgyerekként a romániai Snagovba került fogságba. Építész lett, aki nem csak tervezett amíg ezt engedte a Kádár rendszer, de a két kezével épített, rakott téglát, ácsolt tetőt. A hetvenes évek magyar neoavantgárdjának egyik meghatározó szereplőjeként közel félszáz színpadi produkció látványtervezője volt.

Nem 1988-ban lett név szerint ismert és számontartott ellenzéki, amikor ez már nem jelentett kockázatot; 1981-től akkor tervezte, szervezte, ha kellett, nyomtatta, lakásán terjesztette a szamizdatot, amikor ezért hivatal- és lakásvesztés járt. A demokratikus ellenzék egyik legfontosabb, legbátrabb, több nyelven beszélő, művelt, ám plebejus tagja lett, aki közelről ismerte a legelesettebbeket. Az ő nyelvüket is beszélte, értette a szavukat. Elvesztette állását, elvették a lakását, munkát, ha talált, csak más neve alatt végezhetett. Nem építhetett, így díszlet- és látványtervező lett, a világon alkotó tervezők egyik legjobbika, a legnagyobb fesztiválok díjnyertese. A holokauszt emlékezetének és az 1956-os forradalomnak legfontosabb múzeumi installációit tervezte. Auschwitznak, a magyar zsidóság legnagyobb temetőjének legmegrázóbb kiállítása az általa tervezett állandó kiállítás.

Nem csak tehetséges volt, de erős, bátor, megtörhetetlen és meg nem alkuvó. Egyike volt a legelsőknek, aki 1989 telén segélyt, vitt az embereknek, nemcsak a magyaroknak, a még fegyveres harcok dúlta Romániába. Az 1989 utáni korszak egyetlen parlamenti képviselője volt, aki azért mondott le mandátumáról, mert szembenézett a pártját ért erkölcsi kárral, amikor az belekeveredett a maiakhoz képest elenyésző méretű korrupciós botrányba. Képviselői helye, politikai szerepvállalása ellenére, sosem lett hivatásos politikus. Politikus barátaival, pártjának gyengéivel szemben kritikus, de elveihez ragaszkodó, a gyengék, az elesettek, a megalázottak iránt mindig szolidáris ember maradt. A rendszerváltó plakát jelszavaihoz hűen: tudta, merte és tette, amit kellett, amit a tisztesség, a józan ész, a mindenkit egyenlően megillető méltóság megkövetelt.

Az Orbán rendszerben sem kaphatott építészeti megbízást; éppúgy feketelistán volt, mint 1989 előtt. Veszprémben felállított 1956-os emlékművét, a forradalom ötvenedik évfordulóján bonttatta el a Fidesz.

Szabad, autonóm ember volt élete minden napján, ezért akarta minden rendszer megtörni megakadályozni az alkotásban. De Rajk László szabad maradt a mindig tágasnak képzelt térben, és így, és ezért boldog ember: senkinek az áldozata, senkinek a lekenyerezettje, senkinek sem kiszolgáltatottja. A maga ura, minden valamirevaló ember példaképe ebben a szerencsétlen országban.

rév istván

<figure>
<img src="/images/29501297_c2d2031e1c83f79dcb10d97bc09ff427_wm.jpg" alt="" />
<figcaption>1979 Jelenet a fiatalon autóbalesetben elhunyt Varga Vera "Háttértörténet" című balázsbélás rövidfilmjéből. A két szereplő egyike Laci, saját fiatalabbkori kinagyított fotója előtt (Fotó: Jávor István / FORTEPAN)</figcaption>
</figure>

<figure>
<img src="/images/29501277_1044ac374bdf2ba8f79ead180813c049_wm.jpg" alt="" />
<figcaption>1981-ben Laci álnéven a "Megáll az idő" látványtervezője, és ezúttal szereplője is volt. Ez a jelenet ebben a formában nem került a filmbe. (Fotó: Jávor István / FORTEPAN)</figcaption>
</figure>

<figure>
<img src="/images/29504257_7475af2554ba8bf2a692cd7c6736b38c_wm.jpg" alt="" />
<figcaption>(Fotó: Jávor István / FORTEPAN)</figcaption>
</figure>

<figure>
<img src="/images/29501285_71b096e8716890324eb0d59b9f108912_wm.jpg" alt="" />
<figcaption>(Fotó: Jávor István / FORTEPAN)</figcaption>
</figure>

<figure>
<img src="/images/29501275_14c1f38e19bf354cb9777cfb44495945_wm.jpg" alt="" />
<figcaption>A 70-es, 80-as években Húsvét hétfőnként rendszeres, egész napos bulik voltak Nagy Bálint építész - jelenleg a Fuga működtetője - adyligeti félkész házában. Itt az akkori demokratikus ellenzékből aki tehette, megjelent. A konspiráló sétálók Laci mellett Demszky Gábor, és Haraszti Miklós. (Fotó: Jávor István / FORTEPAN)</figcaption>
</figure>

<figure>
<img src="/images/29501287_67774ebe39ce5d4853fb3cc72023d812_wm.jpg" alt="" />
<figcaption>Adyliget, 80-as évek első fele (Fotó: Jávor István / FORTEPAN)</figcaption>
</figure>

<figure>
<img src="/images/29501283_85756c608d3d90559c580158da956fd7_wm.jpg" alt="" />
<figcaption>Pácser Attilla fotóművésszel egy bulin (Fotó: Jávor István / FORTEPAN)</figcaption>
</figure>

<figure>
<img src="/images/29501289_a3473d11494c1b3c88fb8927575b6da5_wm.jpg" alt="" />
<figcaption>Egy sok éve nálam lapuló kontaktról való kép, szerzője ismeretlen. (Fotó: Jávor István / FORTEPAN)</figcaption>
</figure>

<figure>
<img src="/images/29501291_dc79261b58b0390ce81c0b3747988b25_wm.jpg" alt="" />
<figcaption>1988 október 23-án előzetesen nem engedélyezett utcai demonstrációk szerveződtek a város több pontján, melyeket a rohamrendőrség oszlatott szét. A kép a Budafoki úton készült, a rendőri beavatkozások előtt. Láthatóak még Solt Ottilia, Nagy András, Perczel Anna, háttal Lengyel Gabi. Az aznapi Magyar Nemzetben az MDF közleményben jelezte a demonstrációtól való elhatárolódását. (Fotó: Jávor István / FORTEPAN)</figcaption>
</figure>

<figure>
<img src="/images/29501293_dd3097a5518ee70bceaf9cbda2cded49_wm.jpg" alt="" />
<figcaption>Jelenet Xantus János "Dávid és Piroska" c. tudtommal befejezetlen filmjéből. A képen még látható Lacitól balra Díner Tamás fotóművész, Iványi Norbert festőművész és dobos, háttal konttyal, felborotvált hajjal Baksa Soós János. (Fotó: Jávor István / FORTEPAN)</figcaption>
</figure>

<figure>
<img src="/images/29501281_15c7add17538e696e250f32d5c7f4a2e_wm.jpg" alt="" />
<figcaption>Éjszakai forgatáson (Fotó: Jávor István / FORTEPAN)</figcaption>
</figure>

<figure>
<img src="/images/29501279_712663981eae5058ced77e99b611b6a9_wm.jpg" alt="" />
<figcaption>1989 június 16-án. Nagy Imre, és mártírtársai kivégzésének évfordulójáról először lehetett szabadon megemlékezni. A Hősök terét, és a Műcsarnokot Rajk László, és Bachmann Gábor látványterve alapján alakították át. (Fotó: Jávor István / FORTEPAN)</figcaption>
</figure>

<figure>
<img src="/images/29501299_b85d44f1ea6a5ee3358264171add2f5d_wm.jpg" alt="" />
<figcaption>Az első szabad választás egyik SZDSZ-es óriásplakátja előtt, a plakáton szereplők élőben 1990-ben. (Fotó: Jávor István / FORTEPAN)</figcaption>
</figure>
