---
title: "Amikor a menekültválság a magyarokról szólt"
date: 2016-03-12T00:00:00.000+00:00
author: Munk Veronika, Ajpek Orsi (szerkesztő)
---

Az 1956-os forradalom idején és után körülbelül kétszázezer magyar hagyta el az országot, legtöbben Ausztria felé menekültek, majd onnan tovább a világ legkülönbözőbb pontjaira. Az osztrákok minden magyarnak menedékjogot adtak, határaikat megnyitották, és a menekülteket ellátták, táborokban helyezték el. A magyarok közül legtöbben az Egyesült Államokba mentek, ahogy a fotósorozat második felében látható Csillag család is. 1956-ban hurráoptimista protokollfotókon örökítették meg őket, amint megkezdik boldog új életüket Amerikában.

<figure>
<img src="/images/10414871_a9c0ebd0c6337127cc13d0bb0ef6a597_wm.jpg" alt="" />
<figcaption>A magyar menekültáradat a szovjet tankok hazánkba érkezésével egy időben, november 4-én indult meg igazán. Azon a vasárnapon körülbelül hatezer menekült érkezett Ausztriába. November 23-án lépték át a határt a legtöbben, aznap 8537 magyar menekültet regisztráltak az osztrákok, írja Soós Katalin történész az Ausztriában működő Magyar Menekültügyi Segítőszolgálat (Ungarischer Flüchtlingshilfdienst) 1958. májusi beszámolójára hivatkozva. (Fotó: Imagno / Europress / Getty)</figcaption>
</figure>

<figure>
<img src="/images/10415055_1391f5406013b55b07fb4773f3a3e2d9_wm.jpg" alt="" />
<figcaption>Az osztrák szövetségi kormány már az 1956. október 28-i rendkívüli minisztertanácsi ülésen döntött: minden magyarnak menedékjogot ad, bármi legyen is menekülésük indítéka. Megállapodtak, hogy az osztrák határt átlépő katonai személyeket lefegyverzik, a menekülteket pedig táborban helyezik el. A fotón magyar menekült gyerekek láthatóak az egyik osztrák táborban. (Fotó: Imagno / Europress / Getty)</figcaption>
</figure>

<figure>
<img src="/images/10415053_3f21e58876abf7045adee5a5f1d35b93_wm.jpg" alt="" />
<figcaption>Az osztrák Magyar Menekültügyi Segítőszolgálat Soós Katalin által idézett 1958-as adatai szerint a legtöbb magyar, több mint 35 ezer fő Ausztriából az Egyesült Államokba ment, 25 ezren Kanadába, a harmadik legnépszerűbb célpont pedig Nagy-Britannia volt. A legkevésbé vonzó célországokba tíznél is kevesebb menekült magyar ment tovább. Ecuadorba például mindössze egy fő; Kubát, Ciprust, Paraguayt és Nicaraguát szintén tíznél kevesebb menekülő magyar választotta otthonul. (Fotó: Imagno / Europress / Getty)</figcaption>
</figure>

<figure>
<img src="/images/10414873_912fcb4c7ce044266aea8c0d73ff231b_wm.jpg" alt="" />
<figcaption>Legtöbben politikai okokból indultak útnak a nyílt határon keresztül. Azért, mert féltek a megtorlástól, a diktatúra visszaállításától, de sokan gazdasági okokból, a magasabb színvonalú élet reményében hagyták el az országot. Az Egyesült Államokba érkezők kelet-európaiakat a letelepedésben az 1952-ben indult Escapee Program segítette, aminek az Associated Press 2008-as cikke szerint a rejtett célja is volt: az, hogy kémeket toborozzanak. Az elmélet szerint pénzt adtak a beszervezetteknek, majd visszaküldték őket saját országaikba, hogy jelentsenek az amerikai államnak. A Soós Katalin-féle korabeli adatok szerint Magyarországra bizonyíthatóan 11 175 személy tért vissza. Azt viszont természetesen nem lehet tudni, hogy közülük hányan láttak el hírszerzési feladatokat. (Fotó: Imagno / Europress / Getty)</figcaption>
</figure>

<figure>
<img src="/images/10414869_8b6372f0557dd7f676161620d56ea523_wm.jpg" alt="" />
<figcaption>A magyar menedékkérőket nem csak az osztrákok segítették, Svédország, Franciaország, Svájc, Németország, Belgium, Hollandia például vonatokat küldött a magyar–osztrák határra. Az Egyesült Államokba érkező magyar menedékkérőket először a New Jersey államban található Kilmer táborban szállásolták el. A fotó is ott készült, amin egy Vetésy családnevű magyar férfi mutat fel anyjáról, Rákity Rozáliáról és bátyjáról, Vetésy Ernőről készített fotót az egyik őrnek. A Kilmer után nagyon sokan aztán nem is mentek messzire, a szintén New Jersey-beli New Brunswickban telepedtek le, ahol már az első világháború óta nagyobb magyar kolónia élt. (Fotó: NY Daily News Archive / Europress / Getty)</figcaption>
</figure>

<figure>
<img src="/images/10414863_d80493f83cd48ade53aacf442d2f7a05_wm.jpg" alt="" />
<figcaption>A 2010-es amerikai népszámlálás szerint másfél millió olyan ember él az Egyesült Államokban, akik magyar felmenőkkel büszkélkedhetnek. Nem lehet tudni, hogy az 1956-ban Denverbe érkező Holubecz Józsefnének hány leszármazottja van közöttük, de az biztos, hogy melegen fogadták választott hazájában. A képen középen látható, és a fotós azt a boldog pillanatot örökítette meg, amikor egy denveri magyar nő ruhákat, ágyneműket és egyéb adományokat vitt neki, röviddel azután, hogy megérkezett új otthonába. (Fotó: Al Moldvay / Europress / Getty)</figcaption>
</figure>

<figure>
<img src="/images/10414875_91e0764d5ade2ef3c4630e66df2e6e25_wm.jpg" alt="" />
<figcaption>Csillag Pál és családja a 35 ezer magyar között volt, akik az 1956-os forradalom idején érkeztek az Egyesült Államokba. A következő hét fotón az ő történetük látható, ez a darab első amerikai soppingolásukat követően készült. Plusz érdekesség, hogy a képügynökség hivatalos képaláírásában az a lenéző szöveg szerepel, hogy „Csillag Pál magyar menekült és családja felfedezi a papírzsepkendő használatát”. (Fotó: Carl Mydans / Europress / Getty)</figcaption>
</figure>

<figure>
<img src="/images/10414877_49879705165ebdcea6241605cb9569e3_wm.jpg" alt="" />
<figcaption>Vacsorázik a Csillag család. (Fotó: Carl Mydans / Europress / Getty)</figcaption>
</figure>

<figure>
<img src="/images/10414885_69d8c559292cf32f60ed5a6a97d03bb0_wm.jpg" alt="" />
<figcaption>A két Csillag kislány, Irén és Paula első napja az amerikai iskolában. (Fotó: Carl Mydans / Europress / Getty)</figcaption>
</figure>

<figure>
<img src="/images/10414883_0a942fb6e958874621f323fb00d079c3_wm.jpg" alt="" />
<figcaption>A magyar menekültválság megoldása akkoriban a nemzetközi humanitárius segítségnyújtás legfontosabb projektje volt. Az 56-os menekültek kiemelkedő bánásmódban részesültek, a Csillagékat bemutató fotósorozat feltehetően része a sikeres integrációt illusztráló propagandagépezetnek. „Az 1956-1957-es magyar menekülttömeg integrálása a nyugati társadalmakba nagyon eredményes akciónak tekinthető. Ennek összköltsége több mint 100 millió akkori, vagyis több mint egymilliárd mai dollár, ami messze meghaladja az 1954-ben létrehozott ENSZ Menekültalapba a második világháború utáni menekültprobléma megoldására befizetett összeget” – írja a támogatások finanszírozásáról és a menekültkérdés példás megoldásáról a Külügyi Szemle. Csillag Irén és Paula is érkezésüket követően rövidesen amerikai iskolába került. (Fotó: Carl Mydans / Europress / Getty)</figcaption>
</figure>

<figure>
<img src="/images/10414881_d155d6605faedbf0efbbeded30311aa5_wm.jpg" alt="" />
<figcaption>Csillag Rozália függönyöket vásárol a kislányával, Irénnel. (Fotó: Carl Mydans / Europress / Getty)</figcaption>
</figure>

<figure>
<img src="/images/10414887_6ea31aa31e081ffdbe3454eb9d145903_wm.jpg" alt="" />
<figcaption>Csillag Pál péknek jelentkezik, a nagybátyja fordít neki angolról magyarra a helyszínen. (Fotó: Carl Mydans / Europress / Getty)</figcaption>
</figure>

<figure>
<img src="/images/10414889_fa08a1b80553115713dd0c938c3e240e_wm.jpg" alt="" />
<figcaption>Pál megkapta az állást – először veszi fel a pékségben az egyenruháját. (Fotó: Carl Mydans / Europress / Getty)</figcaption>
</figure>

<figure>
<img src="/images/10414879_ce299daf50058b25ff5ff5adb2d3e945_wm.jpg" alt="" />
<figcaption>A Külügyi Szemlében az 1956-os magyar menekültek nyugati befogadásának különleges sikerét elemző írás úgy fogalmaz, hogy sok különböző dolog együttállása kellett ahhoz, hogy honfitársaink többsége nagyobb nehézségek nélkül integrálódhatott a nyugati világba 1956-ban. „A második világháború borzalmaira emlékező humanitárius érzület, ezzel összefüggésben a menekültek jogainak egyre pontosabb és határozottabb megfogalmazása éppúgy hozzájárult, mint a levert forradalommal mélyen együttérző nyugati lakosság támogató hozzáállása” – fogalmaz a cikk. Ráadásul az 56-os emigráció során főként munkaképes korú férfiak vándoroltak ki, akiket könnyen felszívott az éppen fellendülőben lévő nyugati gazdaság. (Fotó: Carl Mydans / Europress / Getty)</figcaption>
</figure>
