---
title: "Nem fotóművész, fényképészmester"
date: 2018-11-04T00:00:00.000+00:00
author: kovács m. dávid, Barakonyi Szabolcs (képszerkesztő)
cover_image: /images/21257684_c4b6e7c0364620cfe4c1dab99123ff08_wm.jpg
---

“Egész életem álmodozó nagy szerelem, boldogság, / küzdelem, sötétség, ahol megjelent a fénysugár” – írta egyik versében Balla Demeter, akinek fényképeiből hamarosan Csak képek címmel jelenik meg albumba rendezett fotóválogatás. A fotográfus halálának első évfordulóján a kötetben szereplő, Budapestről készített, korábban sosem közölt képek közül válogattunk.

Balla Demeter egy évvel ezelőtt, 2017. november 5-én, [hunyt el](https://index.hu/kultur/2017/11/06/meghalt_balla_demeter_fotomuvesz/) – 86 éves korában. “Messziről jött, sokat látott, és fényképeivel mindent megmutat, amire csak van szemük a látóknak. Talán még annál is többet, mert képein nem minden látszik, de annál több érződik. Gigantikus életművet hagyott maga után. (...) Belülről kifelé sugárzó személyiség volt, s ha valaki megtanulta dekódolni akadozó beszédét, olyan tudáshoz juthatott, olyan emberi mélységekbe pillanthatott be, hogy beleszédült” – [írta](https://www.facebook.com/kincsesk/posts/10215375223832666) róla halála másnapján Kincses Károly fotómuzeológus.

Balla 1931. májusában született a Szentes környéki tanyavilágban. Előbb elektroműszerész képzettséget szerzett, majd a budapesti Ikarus-gyárban kezdett el dolgozni. Fényképeket húszéves korától készített, autodidakta módon sajátította el a fotózás tudományát: fotó- és képzőművészeti kiállításokra járt, szaktanfolyamra iratkozott be, előadásokat hallgatott. Ahogy a honlapján szereplő [életrajzban](https://ballademeter.hu/eletrajz/) is szerepel, a fényképész szakmunkás bizonyítvány megszerzése után a Fővárosi Fotó Vállalatnál helyezkedett el. Munkáira hamar felfigyeltek, díjakat nyert, majd rendszeresen publikált képeslapokban, könyvkiadóknál. 1969-től a Lapkiadó Vállalat szerkesztőségeiben dolgozott, az Ádám magazintól ment nyugdíjba 1988-ban, de a fényképezőgépet ezután sem tette le. Írásai, versei ezalatt az Új Tükörben, Élet és Irodalomban, Népszabadságban és a Kurírban jelentek meg.

Demeter nem fotóművész, hanem fotográfus, ki nem állhatta, ha fotóművésznek mondták – hangsúlyozta az Indexnek Hegyi Zsolt, aki mintegy harminc éven át dolgozott együtt Ballával, akinek haláláig kezelte az életművét, azóta örököse, jogutódja, a képek és az archívum gondozója, a mostani válogatásunkban megjelenő fotók adományozója. “Budapesti képek, eddig nem voltak közölve. Az ötvenes évek elejétől a 2000-es évekig terjedő időszakot fogják át. Az ‘56-os képei úgy készültek, hogy Sashalomról, ahol lakott, begyalogolt a belvárosba, és fényképezett – amit látott, és amit fontosnak érzett. Aztán a képeket elrejtette, nem szolgáltatta be, de még így is, az ellenforradalom támogatásáért, kirúgták a munkahelyéről. A képek azért is érdekesek, mert ő a portréiról volt ismert, és arról, hogy a 80-as évek közepétől javarészt csendéleteket, aktokat és - saját meghatározása szerint - kreatív fotókat készített, miközben ezek a képek is hordozzák azt a kompozíciós és esztétikai világot, ami jellemző a Balla-képekre” – mondta az Indexnek az anyagról Hegyi Zsolt.

Tímár Péter 1998-ban a Fotóművészet magazinban [azt írta](http://fotomuveszet.net/korabbi_szamok/199812/balla_demeterrol_kepei_urugyen): “Balla Demetertől semmit nem tanultam. Amit ő a fényképezésről tud, azt nem lehet eltanulni. Arra csak születni lehet. Mint varázslónak, vagy Dalai Lámának is.”

<figure>
<img src="/images/21233630_5f921141f360643329724def71581542_wm.jpg" alt="" />
<figcaption>Balla 1956 októberében is fotózott: Sashalomról gyalogolt be Budapestre, hogy megörökítse a forradalmi tömeget, a szétlőtt várost, az utcákon elesettek holttesteit. A képeket a felszólítás ellenére sem adta le a hatóságoknak, amiért aztán munkahelyéről kirúgták. (Rákóczi út, 1956. október 29.) (Fotó: Balla Demeter / FORTEPAN)</figcaption>
</figure>

<figure>
<img src="/images/21233632_133c99a4d64733f5d00a2854a29a1534_wm.jpg" alt="" />
<figcaption>Brezsnyev és Kádár konvoja az Üllői úton, 1967. szeptemberében, amikor a két elvtárs aláírja az új magyar-szovjet barátsági, együttműködési és kölcsönös segítségnyújtási szerződést. Ballát egy alkalommal azzal vádolták: képeivel lejáratja a szocializmust. (Fotó: Balla Demeter / FORTEPAN)</figcaption>
</figure>

<figure>
<img src="/images/21233618_2f8f97f2dd91ac1b4fd7b42c261b8aea_wm.jpg" alt="" />
<figcaption>"Az ember nem akkor fényképez, amikor exponál. Az élmények tömege tombol a fejében és ehhez próbálja megkeresni a kifejezés lehetőségét. Az élmény van úgy, hogy olyan, mint egy álom, mint egy mese, van, amikor olyan, mint egy impresszionista festmény. És van, amikor úgy dübörög, mint a kemény rock" – mondta egyszer Balla. Koncert a Tabánban, valamikor a hetvenes években. (Fotó: Balla Demeter / FORTEPAN)</figcaption>
</figure>

<figure>
<img src="/images/21233620_1abe4ce5ce116538bc1118ee455731c8_wm.jpg" alt="" />
<figcaption>"Ellene vagyok, hogy engem bárki is művésznek szólítson, én egy fényképészmester vagyok, egy szakma mestere. Akik egyébként ezt nem mondhatják el magukról, szívesebben veszik a művész nevet." (Tornamutatvány a Duna-parton, 1960 körül.) (Fotó: Balla Demeter / FORTEPAN)</figcaption>
</figure>

<figure>
<img src="/images/21233628_62309b5f278318a075c85c6e6e16a130_wm.jpg" alt="" />
<figcaption>Fiúk a Váci utcában, a hatvanas évek divatja szerint öltözve. (Fotó: Balla Demeter / FORTEPAN)</figcaption>
</figure>

<figure>
<img src="/images/21233622_245fa15c3a6b237097932d29ba476bde_wm.jpg" alt="" />
<figcaption>"A fotografálás nemcsak technikai vagy művészi feladat, hanem etikai is. Nem célom, hogy bárkit olyan pillanatban lepjek meg, amikor esetleges helyzetben van. Alakjaimat tisztelem. Ha nincs velük érzelmi kapcsolatom, nem fényképezem le őket. Felelős mesterség ez." (Kalaposinas, 1960.) (Fotó: Balla Demeter / FORTEPAN)</figcaption>
</figure>

<figure>
<img src="/images/21233624_2673ac282ad9b036e328481e5bdb3dc4_wm.jpg" alt="" />
<figcaption>Gyerekek játszanak a Felvonulási téren (azaz a mai Ötvenhatosok terén) 1964-ben, a képeken szereplők öltözéke alapján a nyári vakáció ideje alatt. (Fotó: Balla Demeter / FORTEPAN)</figcaption>
</figure>

<figure>
<img src="/images/21233616_893198fa100d9efd6187b084594ad5cc_wm.jpg" alt="" />
<figcaption>A hatvanas években több aggodalmaskodó hangvételű újságcikk is megjelent a magyar sajtóban a deszkából és golyóscsapágyakból szerelt gokartokon száguldozó gyerekek balesetveszélyes játékáról. "Két kis srác gurul lefelé. Kikötnek - a járdáról is legurulva - a sétány kellős közepén. Balról egy Volga fékez, jobbról egy teherautó sofőrje, és szórja a szitkot. Igaza van. Egy hajszálon múlott, hogy nem ütötte el a gyerekeket" – írta például 1969 nyarán a Pest Megyei Hírlap. A Délmagyarország 1968-ban egyenesen lélekvesztőnek nevezte a gyerekek járgányait. "Szeretném remélni, hogy nem lesz divat a golyós-csapágyas gokart" – írta az újságíró. (Csapágyas deszka gokart verseny, 1960 körül.) (Fotó: Balla Demeter / FORTEPAN)</figcaption>
</figure>

<figure>
<img src="/images/21233614_2d7924ad86ad45a9e6851080699971b4_wm.jpg" alt="" />
<figcaption>A kibicnek semmi sem drága – szól a mondás a kártya- és asztali játékok külső szemlélőiről, akik nem vállalnak kockázatot, kívülről okoskodnak bele a játszmába. Balla a Köztársaság téren (a mai II. János Pál pápa téren) örökítette meg őket 1962 környékén. (Fotó: Balla Demeter / FORTEPAN)</figcaption>
</figure>

<figure>
<img src="/images/21233610_a814fb6bafc222d9ce8b189d36591ed3_wm.jpg" alt="" />
<figcaption>Filmesek a május elsejei felvonuláson, 1968-ban. (Fotó: Balla Demeter / FORTEPAN)</figcaption>
</figure>

<figure>
<img src="/images/21233626_5967f98039096ccc6211c49351d6809f_wm.jpg" alt="" />
<figcaption>"Képzeletem szerint az emberiség – mi, valamennyien – kötéltáncosok, egyensúlyozó művészek vagyunk. Amikor megszületünk, szüleink – módjuk szerint öltöztetve – feltuszkolnak bennünket egy pályára, egy kötélpályára; körülöttünk, alattunk, felettünk sok-sok pálya húzódik. Eleinte a szülőktől fogadunk el mindenféle noszogatást (őket ismerjük, hozzájuk van bizalmunk), már, aki úgymond büszkélkedhet velük, akinek vannak szülei. Később már mindenki feladatokat, utasításokat osztogat. Felülről leköpnek, ürülék hull alá; alulról, oldalról lökdösnek; kinek rosszabbul, kinek jobban sikerül az egyensúlyozás." (Részlet Balla Demeter 1989-ben megjelent, Örökkévalóság című írásából.) (Fotó: Balla Demeter / FORTEPAN)</figcaption>
</figure>

<figure>
<img src="/images/21233608_510f7b719ff61bd2013cfd39b1d46674_wm.jpg" alt="" />
<figcaption>Strandolók a margitszigeti – dugig tömött – Palatinus fürdőben, 1968 nyarán. "A fővárosban a Palatinuson húszezer ember keresett - de nem hisszük, hogy talált - menedéket" – írta az egyik napilap 1968 júliusában, a nyár egyik legtikkasztóbb hétvégéje után. (Fotó: Balla Demeter / FORTEPAN)</figcaption>
</figure>

<figure>
<img src="/images/21233612_1dc3a2e2b30170573bea8de795b9ed54_wm.jpg" alt="" />
<figcaption>A Csak képek című Balla-album – amelynek képei egyúttal a [Fortepanra](http://www.fortepan.hu/?tags=Balla+Demeter+%2F+Hegyi+Zsolt+jog%C3%B6r%C3%B6k%C3%B6s+adom%C3%A1nya%2C+&x=14&y=11&view=query&lang=hu&q=) is felkerülnek – Kincses Károly előszavával a Városháza kiadó gondozásában jelenik majd meg a közeljövőben. (Életkép a Vidámparkból, 1968) (Fotó: Balla Demeter / FORTEPAN)</figcaption>
</figure>

<figure>
<img src="/images/21233606_06f54ac2d8cc186d7b984a3fb89fad91_wm.jpg" alt="" />
<figcaption>Balla a cikkünk elején is idézett, 1994 májusában írt versét azzal zárja: “Hálával tartozom a bizalomért azoknak, akik lelküket, szívüket kitárva a kamerám elé álltak. A teremtő Isten legyen irgalmas hozzánk.” (Pincérfiú a Hungária kávéházban, 1964 körül.) (Fotó: Balla Demeter / FORTEPAN)</figcaption>
</figure>

Borítókép: Hegyi Zsolt felvétele Balla Demeterről.
