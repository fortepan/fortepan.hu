---
title: "Guszti és Guszta élete tizenhat képben"
date: 2018-03-19T00:00:00.000+00:00
author: Kiss Eszter, Barakonyi Szabolcs (képszerkesztő)
---

„És ez az; az ember elbeszél egy epizódot, és maga is érzi, hogy ez nem az, amit tulajdonképp közölni akart. Hiányzik belőle a szél, a szag, a hang, a tetű, vagy tudom is én mi, ami azt az epizódot éppen azzá tette, ami volt...”– írta a háborút munkaszolgálatosként túlélő Feuer Gusztáv Ausztráliába szakadt barátjának 1946-ban, amikor a tébolyodott időkről akart valamelyest érzékelhető képet adni. A harmincas évek ismert belsőépítésze kamerájával mégis el tudott kapni valamit: sokféle arcot, kapcsolatokat, önfeledt nevetést, megélni nem félt pillanatokat, fényeket és árnyékokat – közben egy kis szippantás a korabeli Budapest hétköznapokon is izgalmas levegőjébe, egy röpke pillantás a korszak újító bútortrendjeire.

A századdal egyidős Feuert a numerus clausus miatt nem vették fel a műegyetemre, így Prágában szerzett építészdiplomát és feleséget. Az egykori, Szudéta-vidékről származó évfolyamtárs Kurtz Augusztával először cseh és szlovák irodákban dolgoztak, majd összeházasodtak és Budapestre költöztek.

De hiába érdekelte Feuert a típustervezés vagy a felhőkarcoló tematikája, diplomájukat nem honosították, így kompromisszumot kötve eredeti terveikkel, a szabadabban gyakorolható belsőépítészet és [bútortervezés felé fordultak](http://artmagazin.hu/artmagazin_hirek/felhokarcolotol_a_kombinalt_butorig.3423.html?pageid=119).

Gusztáv és Guszta együtt készítették bútor- és enteriőrterveiket, melyek rendszeresen szerepeltek kortárs szakmai lapokban és a népszerű Szinházi Élet lakberendezési rovatában egyaránt. A tárgyfotós általában Feuer unokahúga, a későbbi híres fotóművész Reismann Marian volt.

1935-ben megszületett lányuk, Helga, aki életének első két évét anyjával a Szudéta-vidéken töltötte és csak a német térfoglalás után tértek vissza Budapestre.

A svábhegyi divatos társasszálló-építkezés végre nagyobb megbízásokat hozott: a Mirabel és a később SS-főhadiszállásként funkcionáló Majestic közösségi helyiségeit, illetve egyes lakosztályait is Feuer Gusztáv tervezte.

Gusztáv és Guszta, a rengeteg barátnak Nagyguszti és Kisguszti, nagy társasági életet éltek – németül. Lányuk visszaemlékezése szerint a német és cseh nyelven szocializálódott Kurtz Auguszta csak a második világháború után tanult meg magyarul. A fotókon megörökített társasághoz tartozott Farkasházy Miklós festő és a három Reismann (két fotóművész és egy ügyvéd), később pedig Pikler Emmi gyermekorvos és Binét Ágnes gyermekpszichológus (az Ablak-Zsiráf szerzője).

A háború alatt Feuert többször behívták munkaszolgálatra. „Szörnyen értelmetlen intézmény volt, de ez volt egyben az egyetlen, amit mentségére fel tudok hozni. Először robbanásig feszült bennem a felháborodás, hogy miért kell nekem bolháktól hemzsegő szalmában fetrengenem, amikor otthon megvan a rendes fekhelyem és valami többé-kevésbé hasznosat tudok csinálni, amiről itt viszont szó sem lehet. Aztán ez elmúlt” – írta visszatekintve. A kilencéves Helga a Maglódi úti karmelita zárdában vészelte át az utolsó hónapokat: „a zárdában nagyon katolikus lett és bizonyos kollíziót [ellentétet] idézett elő az iskolában újra zsidó hittanra járni. Kiheverte.” Ma is megvan és működik az az Izabella utcai műhely, amelynek egyik kárpitosa Kurtz Augusztát hamis papírokkal [bújtatta](http://ww2.infovilag.hu/2017/04/27/tisztelet-a-vilag-magyar-igazainak). Végül a Wekerle Sándor (ma Hercegprímás) utca 19-ben egyesült újra a család és végre kifejezetten előnyösnek bizonyult az építész a családban: az óriási pauszpapír-tekercsek pont jók voltak a kibombázott üveg helyett.

Az újjáépítés éveiben Feuer nehezen talált magára: „...folynak a bontások és sor fog kerülni a helyreállítási munkákra is. Egy építésznek azonban nem szívgyönyör évekig stoppolni, foltozni és alkotómunkájának eredménye legfeljebb az, hogy ahol volt egy tető, ott most újra van, ahol volt egy ház, ott most nincs.” Korai, 1952-es halála előtt előbb a Nemzeti Segélynél dolgozott, majd a Pártközpont belsőépítésze lett – az ő tervei szerint készült el a Goldberger-gyár bölcsödéje, a Rákosi Mátyás gyermekotthon Kmetty utcai háza és a Benczúr utcai hotel berendezése.

Feuer Gusztáv után rengeteg fotó maradt fenn, papíron és negatívon, rendszertelenül. A hagyaték egy része már böngészhető a [Fortepan](http://www.fortepan.hu/?tags=L%C5%91rinczi+%C3%81kos%2C+&x=13&y=9&view=query&lang=hu&q=) on.

<figure>
<img src="/images/19497999_68f4fd2cb238c54847a99b506b988243_wm.jpg" alt="" />
<figcaption>Az íróasztal mögött Feuer Gusztáv, valószínűleg első pesti lakásukban. A Fő utca 59. saját tervezésű berendezése vitte hírüket Budapesten. Ma lányuk, Feuer Helga dolgozik az íróasztalnál. (Fotó: FORTEPAN)</figcaption>
</figure>

<figure>
<img src="/images/19497997_9bf1dfbfc918cf66e9979ca16f5adc62_wm.jpg" alt="" />
<figcaption>Unger János, Feuerék egyik barátja a magyar mozikban 1931-ben bemutatott Feleségem a szélhámos című német film plakátja előtt. Nemcsak fotó maradt róla, hanem néhány mondat is az 1946-os levélben: „És Unger Jancsi? Az, aki megfenyegetett, ha nem viszed haza a kocsiddal, akkor minden este express lapot küld neked kedves figyelmesség gyanánt, hogy éjjelente gondolj rá… hosszas munkaszolgálatoskodás után, akkor, mikor már csak kicsi kitartás kellett volna még, öngyilkos lett.” (Fotó: FORTEPAN)</figcaption>
</figure>

<figure>
<img src="/images/19497995_a3bfd0c7e51e33b88f465b8ff5cef948_wm.jpg" alt="" />
<figcaption>Dunaparti térhasználat a barátokkal egy szokásos szombat-vasárnapi kiránduláson. (Fotó: FORTEPAN)</figcaption>
</figure>

<figure>
<img src="/images/19497993_10667a720bc4be076a9e72589e209542_wm.jpg" alt="" />
<figcaption>Kvarcoló nő, harmincas évek. A különös képre van magyarázat: a baráti társaság egyik tagja kozmetikus volt. (Fotó: FORTEPAN)</figcaption>
</figure>

<figure>
<img src="/images/19497991_e889ccda31686118e43519181a167452_wm.jpg" alt="" />
<figcaption>A Feuer-Kurtz tervezőpáros lámpája eredetileg lányuk szobájában függött, ma legkisebb unokájuk házában lóg. (Fotó: FORTEPAN)</figcaption>
</figure>

<figure>
<img src="/images/19497989_76e5ffe6a598ca9f2c434bc7f7612294_wm.jpg" alt="" />
<figcaption>Kurtz Auguszta szobája a Fő utcai lakásban. (Fotó: FORTEPAN)</figcaption>
</figure>

<figure>
<img src="/images/19497987_620c85047851f3db501eb4f487555b31_wm.jpg" alt="" />
<figcaption>Húszas évek, talán Feuer Felvidékről származó unokatestvérei vannak a fotón. (Fotó: FORTEPAN)</figcaption>
</figure>

<figure>
<img src="/images/19497985_01f685380f06d94fa73decb21297c00f_wm.jpg" alt="" />
<figcaption>Egy jellegzetes, felismerhető Feuer-Kurtz darab. Reklámcélokra kis fotóalbumokat is készíttettek, de ezek nem maradtak fenn a hagyatékban. (Fotó: FORTEPAN)</figcaption>
</figure>

<figure>
<img src="/images/19497983_cce374207ff1ecc1f1f5a0efdeba1e87_wm.jpg" alt="" />
<figcaption>Kurtz Guszti és elegáns kalapja Budapest különböző reklámplakátjai előtt. (Fotó: FORTEPAN)</figcaption>
</figure>

<figure>
<img src="/images/19497981_5ce45792a961ce1088cf418c6f9b063d_wm.jpg" alt="" />
<figcaption>Feuer Helga szerint apja 1949-es csehszlovákiai családlátogatásán készült fotó, rajta egy kuzinnal és egy Tátrával. (Fotó: FORTEPAN)</figcaption>
</figure>

<figure>
<img src="/images/19497979_fda501ecf402c0580e0f8552bf8851db_wm.jpg" alt="" />
<figcaption>Prága, 1931 – áll a fotó hátlapján. A felvétel Kurtz Auguszta albérletében készült. (Fotó: FORTEPAN)</figcaption>
</figure>

<figure>
<img src="/images/19497977_bf12b25d4924a8adc11a050c13b78527_wm.jpg" alt="" />
<figcaption>A férfi cigarettával dr. Reismann Ferenc jogász, Feuer Gusztáv unokatestvére. (Fotó: FORTEPAN)</figcaption>
</figure>

<figure>
<img src="/images/19497975_3cf09bfcf65c69a4159f08f091857613_wm.jpg" alt="" />
<figcaption>Ez a decens nő is Kurtz Guszti, a barátoknak Kisguszti. (Fotó: FORTEPAN)</figcaption>
</figure>

<figure>
<img src="/images/19497973_0868d3bdc30e788366f71b35360e5d6a_wm.jpg" alt="" />
<figcaption>Kurtz Aguszta, Reismann Marian és Ferenc valahol a Dunaparton. [Reismann Marian](https://artportal.hu/lexikon-muvesz/reismann-marian-2559/) ekkor már megnyitotta első fotóműtermét és ő fotózta a Feuer-Kurtz tervezőpáros munkáit is. (Fotó: FORTEPAN)</figcaption>
</figure>

<figure>
<img src="/images/19497971_09b6331fe3ec9f6db5b86f3c65db254d_wm.jpg" alt="" />
<figcaption>Auguszta a régi Erzsébet hídnál, valamikor a harmincas években. (Fotó: FORTEPAN)</figcaption>
</figure>

<figure>
<img src="/images/19497969_7db4517d8122373f7dd637af3efedefa_wm.jpg" alt="" />
<figcaption>Feuer portréja a harmincas évekből. Ekkor is írhatta volna, amit a háború után vetett papírra. „Azt kérded, mi történik velünk, mik a terveink. Félek, hogy nagyon találóan van megfogalmazva, hogy: mi történik velünk. Tartok tőle, hogy sorsunk a sodródás, amihez terveinknek kevés a köze.” (Fotó: FORTEPAN)</figcaption>
</figure>
