---
title: "Szóltak, hogy Berlinben elkezdték lebontani a falat, induljak!"
date: 2019-11-09T00:00:00.000+00:00
author: Joób Sándor
---

Harminc évvel ezelőtt Horváth Péter az elsők között fotózta a berlini fal lebontását a magyar sajtóban. Az itt látható képek egy része a Képes 7 november 18-i számában jelent meg, a többit most először lehet látni. A képekről Horváth Péter mesélt az Indexnek.

1989. november 10. Átlagos kora délután a Képes 7 szerkesztőségében. Bejön az egyik főszerkesztő-helyettes és megszólít:

- Péter, ráérsz? - Hát persze! - Bontják Berlinben a falat. Itt van egy repülőjegy, 2 óra múlva indul a gép, másnap jön vissza. Devizát sajnos nem tudunk adni, próbálj pénzt szerezni. Címlap kell és egy 4 oldalas képriport.

Hazarohantam, bepakoltam a fotóstáskába a gépvázat, az objektíveket, a tartalék elemeket. Tettem be szőlőcukrot és koffeintablettát, mert tudtam, hogy nem sokat fogok sem enni, sem aludni. Rohantam a reptérre, a gép délután szállt le Kelet-Berlinben, Schönefelden. Amilyen gyorsan csak lehetett, irány a belváros, a Brandenburgi kapu. A szállásom a magyar nagykövetségen volt, ami csak néhány lépésnyire volt onnan.

Többször voltam már Kelet-Berlinben, és nagyon nem szerettem ezt a szürke, bezárkózott várost az utcán sétáló, lehajtott fejű emberekkel. De most nem ismertem rá. Az emberek jókedvűek voltak, felemelt fejjel jártak, és lépten-nyomon szóba elegyedtek egymással.

<figure>
<img src="/images/30271149_097560e200fc1f74de801c5e0962364b_wm.jpg" alt="" />
<figcaption>Ezt a képet a megérkezésem után nem sokkal készítettem. Egy ember megy egy felállványozott épület előtt. Nem szeretem magyarázni a fotóimat, de ez azt hiszem jól kifejezi az egykori NDK-t, ahol az emberek bezárva és korlátok közé szorítva éltek. (Fotó: Horváth Péter / FORTEPAN)</figcaption>
</figure>

<figure>
<img src="/images/30271119_fe506da18440c0be8144e31b81af8403_wm.jpg" alt="" />
<figcaption>Mindenki a Brandenburgi kapu környékén tolongott, de senki nem tudta, mi fog történni. A Brandenburgi kapunál katonák álltak sorfalat, láthatóan ők is elég tanácstalanok voltak. Később, amikor újra feldolgoztam a képeket, és kinagyítottam őket, akkor vettem észre, hogy a fegyvereikben nem volt tár. (Fotó: Horváth Péter / FORTEPAN)</figcaption>
</figure>

<figure>
<img src="/images/30271033_0defe83073ffebc6a4eccae936647987_wm.jpg" alt="" />
<figcaption>A jobb oldali képnél is csak utólag vettem észre, hogy ebben a babakocsiban meg nem volt gyerek. Vajon mit vitt benne ez az ember? (Fotó: Horváth Péter / FORTEPAN)</figcaption>
</figure>

<figure>
<img src="/images/30271145_970e7c8b8430c5457be94403b310f111_wm.jpg" alt="" />
<figcaption>A fal lebontásának előkészületei Kelet-Berlinből fotózva. A kép jobb felső sarkában látszik egy emelvény, amiket a nyugat-berlini oldalon állítottak. Onnan mutogatták a turistáknak Kelet-Berlint. (Fotó: Horváth Péter / FORTEPAN)</figcaption>
</figure>

<figure>
<img src="/images/30271047_a022cf872bb99fdcf58c027f05f1543f_wm.jpg" alt="" />
<figcaption>Teljesen abszurd volt, hogy ott, ahol régen lőttek, most egy nő sétáltatta a kutyáit. (Fotó: Horváth Péter / FORTEPAN)</figcaption>
</figure>

<figure>
<img src="/images/30271045_1da05a88d1ddf8808c8d4dd1f8566a61_wm.jpg" alt="" />
<figcaption>Néhány óra alvás után este ismét útnak indultam és fotóztam hajnalig. Csak az lebegett a szemem előtt, hogy mire visszaindulok Budapestre, meglegyen a címlapkép és az anyag egy 4 oldalas riporthoz. Sok érzelmes találkozást láttam a fal keleti és nyugati oldalán élők között. A tolószékes nő és kísérője is várt valakit, a bal oldali képen integető nő pedig talán már meg is látta átjönni a falon egy rég nem látott rokonát vagy ismerősét. (Fotó: Horváth Péter / FORTEPAN)</figcaption>
</figure>

<figure>
<img src="/images/30271109_837125f7a64c1a9a36763ba628de61c5_wm.jpg" alt="" />
<figcaption>Hajnalban már egyre több helyen törték át a falat, amelyen elkezdtek jönni és menni az emberek. A nagy tömegben már senkiről nem lehetett tudni, ki honnan jön és merre megy. Egy ideig még működött a határellenőrzés, de az is inkább csak mutatóba. A falon nyitott átkelőnél teherautó állt, aminek a platójára asztalt tettek a határőrök. Mindenkitől elkérték az útlevelét, belepecsételtek, és engedték tovább az embereket. (Az eredeti NDK-s rendelkezés az volt, hogy aki nagyon hangoskodik a tömegben, azt át kell engedni Nyugat-Berlinbe, de bele kell pecsételni az útlevelébe, hogy nem jöhet vissza. Ennek már másnap nem volt semmi értelme - a szerk.) (Fotó: Horváth Péter / FORTEPAN)</figcaption>
</figure>

<figure>
<img src="/images/30271013_a36e2f539e9ec2e85290bfe92d646385_wm.jpg" alt="" />
<figcaption>Bár nagyon sok katona, rendőr és határőr volt mindenhol, a hangulat végig békés volt, erőszaknak nyomát sem láttam. Az emberek türelmesen kivárták a sorukat. (Fotó: Horváth Péter / FORTEPAN)</figcaption>
</figure>

<figure>
<img src="/images/30271087_e359c4cb1313295e1932bad790aeea96_wm.jpg" alt="" />
<figcaption>Ez a nyugat-berlini pár éppen az esküvőjét ünnepelte. Talán ők se gondoltak arra, hogy ezen a napon egyszerűen át fognak sétálni a falon. (Fotó: Horváth Péter / FORTEPAN)</figcaption>
</figure>

<figure>
<img src="/images/30271147_c0fa9c640985a2df420ca8b83f98201c_wm.jpg" alt="" />
<figcaption>A fal nyugat-berlini oldala, ami tele volt graffitizve. (Fotó: Horváth Péter / FORTEPAN)</figcaption>
</figure>

<figure>
<img src="/images/30271083_9c1c0ccdf24a28efc391eeb61fd40b1e_wm.jpg" alt="" />
<figcaption>Hajnalban én is átmentem a nyugati oldalra, senki nem kért tőlem semmilyen papírt. (Fotó: Horváth Péter / FORTEPAN)</figcaption>
</figure>

<figure>
<img src="/images/30271079_c2ff27c98b1b589a53fcaa3db6c3fcff_wm.jpg" alt="" />
<figcaption>Sokan ültek föl lovaglóülésben a fal tetejére, de én ezt direkt nem tettem meg. A fotós rutin azt mondatta velem, hogy ha oda fölmászok, akkor ott is maradok, nem tudok időben ott lenni, ahol történnek a dolgok. (Fotó: Horváth Péter / FORTEPAN)</figcaption>
</figure>

<figure>
<img src="/images/30271115_096c09bb6cda6b630afe2ce31aa0606d_wm.jpg" alt="" />
<figcaption>A vasbetonból készült falat légkalapáccsal vagy csákánnyal lehetett csak áttörni, de az emberek minden kezükbe eső szerszámmal nekiálltak. Megindult a relikviagyűjtés is. Én is hoztam haza magammal darabokat a berlini falból, olyanokat, amiket ma 5-10 euróért árulnak a turistáknak. (Fotó: Horváth Péter / FORTEPAN)</figcaption>
</figure>

<figure>
<img src="/images/30271041_ad26d4b2cda33506825e36b863db376b_wm.jpg" alt="" />
<figcaption>Akkoriban nem volt mobiltelefon, a hírek szájhagyomány útján terjedtek. Ott volt akkor már Berlinben szinte az összes nyugati és keleti hírügynökség és újság fotósa, és a tévéstábok. A nyugati nagy ügynökségek már napokkal korábban tábort vertek a fal nyugati oldalán, lakókocsiban laktak, sőt hoztak darukat is, hogy azokról készítsenek képeket. (Fotó: Horváth Péter / FORTEPAN)</figcaption>
</figure>

<figure>
<img src="/images/30271075_16db88775fd2fae66884b874fb2e6368_wm.jpg" alt="" />
<figcaption>Hajnalban egy olyan helyre mentem, ahol nagy nekikészülődéssel tényleg lebontották a falat, azaz daruval több elemet kiemeltek belőle, és úgy nyitották meg a határt. (Fotó: Horváth Péter / FORTEPAN)</figcaption>
</figure>

<figure>
<img src="/images/30271153_d58a45719221d1a69e2f12a76d2aa93e_wm.jpg" alt="" />
<figcaption>Azt tudni kell, hogy az ilyen nagy eseményeknél a fotósok tülekedni szoktak a jó helyekért, a legjobb látószögekért, ahonnan igazán jó képeket lehet csinálni. Most ez se így volt. Bekopogtattam egy angol ügynökség lakókocsiján, hogy itt vagyok, felmászhatnék-e a tetőre. Megengedték. Négyen álltunk a lakókocsi tetején: az angol fotós, egy orosz, aki az AFP-nek dolgozott, egy japán és én, a kis magyar. (Fotó: Horváth Péter / FORTEPAN)</figcaption>
</figure>

<figure>
<img src="/images/30271151_9724568cad9461f16ceccb7f5896193f_wm.jpg" alt="" />
<figcaption>Nemcsak a Nyugat- és Kelet-Berlinben élő, egymástól elszakított rokonok és barátok találkoztak ezen az éjszakán, de valószínűleg új ismeretségek is köttettek. Az alsó képen látható, nyugat-berlini fiú menő ruhában, menő motorral jött, és bizony voltak olyan NDK-s lányok, akik szívesen ültek fel a motorjára. (Fotó: Horváth Péter / FORTEPAN)</figcaption>
</figure>

<figure>
<img src="/images/30271081_c28988764d91b810d9d36f3dfd30e33b_wm.jpg" alt="" />
<figcaption>El kell árulnom még valamit. A fotóstáskámban nemcsak a gép, az objektívek, a szőlőcukor- és a koffeintabletta volt, hanem egy whisky is laposüvegben. A tűz körül melegedő fiataloktól megkérdeztem, hogy csinálhatok-e képet róluk, aztán pedig azt, hogy megisszuk-e együtt a whiskyt. Megittuk. (Fotó: Horváth Péter / FORTEPAN)</figcaption>
</figure>

<figure>
<img src="/images/30271117_27c02343cafebc687bebc9502e8b214e_wm.jpg" alt="" />
<figcaption>Horváth Péter 1991-ben a már egyesített Berlinben. (Fotó: Horváth Péter / FORTEPAN)</figcaption>
</figure>
