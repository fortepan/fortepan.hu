---
title: "Talpalatnyi birtok: kertek és udvarok Pesten és Budán"
date: 2017-06-04T00:00:00.000+00:00
author: Kiss Eszter, Barakonyi Szabolcs (képszerkesztő)
---

Pár évtizeddel ezelőtt még könnyű volt besétálni a pesti bérházak kapuján. Nemcsak a századfordulós építészet pusztuló pompája volt érdekes, hanem az udvarok és kis kertek sokfélesége is. Az utcán sétálva sosem lehetett tudni, mire bukkanunk a kapuk mögött, mit rejtenek a belső udvarok: csupasz betont, sosem használt, de gondosan elraktározott kacatokat, néhány dézsában álló leandert, lepattogzott zománcú fazékba ültetett muskátlit a sárga keramiton, a falakat és a vaskorlátot befutó borostyánt, repkényt? Volt valami bájos és kedves ezekben a tudatosság nélkül született és a hosszú évek során spontán formálódó kertekben és udvarokban. Aztán a kapuk bezáródtak. Sok udvar és kert eltűnt az őket körülvevő házzal együtt. De ami megmaradt, az most is öntörvényű, titkos sziget a városban.

<figure>
<img src="/images/16962022_b81ed7c5cf8e596c1840f31d5d3fffa1_wm.jpg" alt="" />
<figcaption>Virágzó amazóniai tündérrózsák a Füvészkertben, 1905 Az első kép kissé kilóg a válogatásból, hiszen a [Füvészkert](http://index.hu/urbanista/2016/05/11/budapesti_fuveszkert/) nem magán-, hanem közkert, és méretével sem versenyezhet egyetlen pesti „talpalatnyi birtok” sem. A legendás Füvészkert, a vörösingesek tanyája és Nemecsek Ernő fürdőszobája mégsem nem maradhat le egyetlen kertlistáról sem. 240 év alatt négyszer változtatott helyet, az 1840-as évek végén költözött az Illés utcába. Az akkor 18 holdas területen Gerenday Józsefre várt a kert megtervezése és benépesítése. Ő pedig nemcsak növényeket gyűjtött, hanem állatokat is – ezeket végül felesége nyomására az alakuló Állatkertnek adományozta. Így lett a Füvészkert csak a füveké. (Fotó: ELTE FŰVÉSZKERT / FORTEPAN)</figcaption>
</figure>

<figure>
<img src="/images/16962020_847a7d9cbda1a404465515da3cd4814e_wm.jpg" alt="" />
<figcaption>A Százados úti Művésztelep egyik kisvárosias kertje, 1925 Az első lakók 1911-ben költöztek be a városszéli, kertvárosi jellegű művésztelepre, ahol nemcsak a véső és az ecset volt mindig kéznél, hanem a metszőolló is. Sőt, Czigány Dezső, Kisfaludi Stróbl Zsigmond vagy éppen a fotón szereplő Vass Viktor szobrászművész és gyermekei csirkét, libát etettek a baromfiudvaron, kecskét fejtek, kertészkedtek. A férjek a művészetekben, a feleségek a virágoskertjeik szépítésében vetélkedtek. (Fotó: Lakatos Mária / FORTEPAN)</figcaption>
</figure>

<figure>
<img src="/images/16962028_e5de25eed34679ee3dad0d52565ba9e3_wm.jpg" alt="" />
<figcaption>Bérházudvar keveredő funkciókkal valahol Budapesten, 1968-ban Minden együtt: elkerített ágyás a karózni való palántáknak, néhány árválkodó cserepes növény, autóroncs- és motorparkoló, festőműhely és az összes betévedővel szóba elegyedő idős néni. (Fotó: UVATERV / FORTEPAN)</figcaption>
</figure>

<figure>
<img src="/images/17428628_e2af80e0747e3bf5274cdbb3398009ae_wm.jpg" alt="" />
<figcaption>A korábbi brit követség kertje és Ibolya utcai kapuja 1943-ban Az egykori Verbőczy (ma Táncsics Mihály) utcai Hatvany-palota ősfás, burjánzó kertje lehetne akár a vidéki Angliában is. A hulló őszi falevelek alatt egy kisfiú és Carl Lutz svájci diplomata. Ahogy Ungváry Krisztián a [Lutz-válogatásban](http://index.hu/fortepan/2016/09/21/carl_lutz_budapesten/) írta, az épület 1942-től a svájci idegen érdekeket ellátó osztály vezetője, azaz Lutz rezidenciája lett. Ugyanis miután Nagy-Britannia és Magyarország között beállt a hadiállapot, a brit diplomácia érdekei képviseletét, illetve ingatlanjait is Svájc rendelkezésére bocsátotta. (Fotó: ARCHIV FÜR ZEITGESCHICHTE ETH ZÜRICH / AGNES HIRSCHI / CARL LUTZ felvétele / FORTEPAN)</figcaption>
</figure>

<figure>
<img src="/images/16961998_b1edfb77302a589eabb6acd1331116c8_wm.jpg" alt="" />
<figcaption>Ami megmaradt. A korábbi brit követség kertje 1949-ben Az „előtte-utána” fotópáron Lutz brutálisan dokumentálta a háború pusztítását. (Fotó: ARCHIV FÜR ZEITGESCHICHTE ETH ZÜRICH / AGNES HIRSCHI / CARL LUTZ felvétele / FORTEPAN)</figcaption>
</figure>

<figure>
<img src="/images/16962014_025efefc019402d5a1e355d6a820ec25_wm.jpg" alt="" />
<figcaption>Olvasó nyugdíjas a védett természeti értéket képviselő szőlőtőke árnyékában. A Bécsi kapu tér 8. udvara, 1981 A pad takarásában látható szőlőtőke az egyik régi lakó szerint 1945 tavaszán bújt elő a háborús törmelék alól, és 1947-ben fordult termőre az aprócska udvaron. Védelem alá helyezése 1982-ben történt. Az egyemeletes, középkori maradványok felhasználásával épült kis palota élete kész regény, elég annyit[említeni](http://urbface.com/budapest/az-appel-esterhazy-haz), hogy a legutolsó háziúr Esterházy Péter nagyapja, Móric gróf volt. (Fotó: MAGYAR RENDŐR / FORTEPAN)</figcaption>
</figure>

<figure>
<img src="/images/16962016_e6062291307c5bef88c33894aa728815_wm.jpg" alt="" />
<figcaption>1872 vagy 1972? Nehéz eldönteni a Lajos utca 124. számú ház macskaköves udvarát nézve Macskakövekkel körülölelt fák, burjánzó repkény, hanyagul az udvar közepén hagyott kézikocsi – olyan érzése van az embernek, mintha a századforduló környékén megállt volna itt az élet. Az egyemeletes, korai klasszicista homlokzatú műemlék lakóház 1820 körül épült, kisebb átalakításoktól eltekintve eredeti állapotában maradt fenn az egykori Goldberger textilgyár szomszédságában. (Fotó: ÓBUDAI MÚZEUM / FORTEPAN)</figcaption>
</figure>

<figure>
<img src="/images/16962018_5d83e7dbf2adc643cb9b13bf5a5f6bdd_wm.jpg" alt="" />
<figcaption>Egy előkelő villa és kertje a Városmajor utcában, az 1930-as évek vége A fotót a később [haditudósítóként](http://index.hu/nagykep/2013/01/12/egy_humanista_fotiszt_kepei_a_don-kanyarbol/) ismert id. Konok Tamás készítette. Fia, Konok Tamás festőművész visszaemlékezése szerint a fotón szereplő pazar berendezésű, kastélynak beillő épülethez hatalmas park, szökőkút és ritka növényzet tartozott. Fiume egykori kormányzójának leszármazottja volt a tündérkert tulajdonosa. A Konok család gyakran vendégeskedett itt. (Fotó: id. Konok Tamás / FORTEPAN)</figcaption>
</figure>

<figure>
<img src="/images/16962006_f6bebb74d6037168df19df3cff623266_wm.jpg" alt="" />
<figcaption>Földrajztudós a világutazó kertjében: Cholnoky Jenő Hopp Ferencnél 1902-ben, az Andrássy út 103.-ban A Morvaországból mezítláb érkező kisfiú a legendás Calderoni-féle optikaüzlet gazdag tulajdonosa és „a magyar globetrotterek legkiválóbbja” lett. A világ minden táján gyűjtött műkincsekből jutott a villa falai közé és a parkba is. Így jött létre a századfordulón a főváros legkü¬lönösebb, orientalizáló stílusú kertje ritka növényekkel, szobrokkal, emlékoszlopokkal, pagodákkal és bálványokkal. Ma az egykori tulajdonosról elnevezett Kelet-Ázsiai Művészeti Múzeum kertjeként látogatható. (Fotó: Cholnoky Tamás / FORTEPAN)</figcaption>
</figure>

<figure>
<img src="/images/16962004_7303c534de55da036c49457606042bc2_wm.jpg" alt="" />
<figcaption>Őszi idill az egykori Cs. és Kir. Gyalogsági Hadapródiskola kertjében (Hidegkúti út 23.), 1926 Vajon milyen lehetett egy ilyen hatalmas kertben felnőni, ősszel gesztenyét, nyáron almát szedni, naphosszat százszorszépek között heverni, fára mászni és élvezni a falakkal határolt szabadságot? [Szerdahelyi Márk](http://fortepan.hu/?view=owner&lang=hu&name=Szerdahelyi%20M%C3%A1rk), a komoly tekintetű kislány unokája azt mondja, dédszülei valamikor 1910 körül költöztek a Hadapródiskolába (sajnos az épület, melyben laktak, az utóbbi idők rombolásának lett áldozata). Nagyanyja és az öccse is itt születtek, majd laktak egészen a húszas évek végéig a többi katonatisztcsaláddal együtt. Miközben egy Ottlik Géza nevű, 14 éves úrifiú a katonai reáliskola tanulója volt. (Fotó: Szerdahelyi Márk / FORTEPAN)</figcaption>
</figure>

<figure>
<img src="/images/16962032_3a46619f22d8af4150cce99a766beb0a_wm.jpg" alt="" />
<figcaption>Kalap- és mosolytenger a Guttmann és Fekete harisnya-, kötszövött és kötöttárugyár munkáslakóháza előtt, 1932 Az óbudai Vihar és Veder utca kereszteződésénél 1927-ben épült modern telepen az üzemcsarnok mellett állt a technikai személyzet többemeletes lakóháza. A parkosított, rózsatövekkel beültetett kertben nyolc, a némafilmkorszak eleganciáját felvonultató hölgy pillant a kamerába. A kalaporgia megpróbálja elterelni a figyelmünket a munkáslányok selyemharisnyájának diszkrét csillogásáról, de ne hagyjuk magunkat: a formás lábakat minden bizonnyal a gyárban készült, egykor világhírű GFB jelzésű selyemharisnyákba bújtatták. (Fotó: Lengyel Zoltán / FORTEPAN)</figcaption>
</figure>

<figure>
<img src="/images/17428626_0d10bde062737fad65cc35e75e1ea43c_wm.jpg" alt="" />
<figcaption>A Pollack Mihály tér és a Múzeum utca sarkán álló Károlyi-palota kertje Klösz György 1881 előtt készült felvételén Az egykori mágnásfertály az 19. században tele volt pompázatos főúri lakokkal és magánkertekkel. Gróf Károlyi Lajos, majd Alajos palotaszomszédai például az Esterházy és a Festetics családok voltak. Ez a Károlyi-kert nem tévesztendő össze a sokat megélt, de ma is látogatható másik Károlyi-kerttel, az egyetemisták, játszóterezők, fűre heveredők kedvenc belvárosi helyével. A fotó előterében az Ybl Miklós[tervezte](https://maps.hungaricana.hu/hu/BFLTervtar/17752/?list=eyJxdWVyeSI6ICJrXHUwMGUxcm9seWkgYWxham9zIGtlcnQifQ)palota hátsó homlokzatának lépcsőkorlátja látható, innen lehetett megközelíteni a sétányokkal tarkított, szökőkutas kis parkot. A szemben látható gloriette mögött a Károlyi család bérházának tűzfala rejtőzött, amelynek a horizontális és vertikális osztás próbált némi pompát [kölcsönözni](http://oroksegfigyelo.blog.hu/2016/07/19/zold_mezo_es_beruhazas_a_palotanegyedben). (Fotó: BUDAPEST FŐVÁROS LEVÉLTÁRA / KLÖSZ GYÖRGY felvétele / FORTEPAN)</figcaption>
</figure>

<figure>
<img src="/images/16961996_0a5c30a579c5bdb789abd7ed6d8140e1_wm.jpg" alt="" />
<figcaption>Otthonos betonudvar a József körút 35.-ben, 1981 Ki mondta, hogy a fonott kerti székeknek, a halomba rakott tűzifának és a falra akasztott partvisnak nem lehet bája? És talán ez a bérház is megtalálja egyszer a maga Poldi nénijét-bácsiját, és egy gyors lakóközösségi gyeptéglázás után az a „szép zöld gyep sem hiányzik” többé (szakirodalomként ajánljuk a pesti bérház-kertészet egyik alapművét, Janikovszky Éva Égigérő fű című könyvét). (Fotó: Makovecz Benjamin / FORTEPAN)</figcaption>
</figure>
