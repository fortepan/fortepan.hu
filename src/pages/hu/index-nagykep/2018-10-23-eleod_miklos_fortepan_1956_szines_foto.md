---
title: "Bíbor képek a komódból: új fotók kerültek elő a forradalomról"
date: 2018-10-23T00:00:00.000+00:00
author: Kolozsi Ádám, Ajpek Orsi (képszerkesztő)
cover_image: /images/21179660_95c1d0467a0bb28e963a0849c1937f45_wm.jpg
---

Az Index birtokába került egy eddig ismeretlen tekercs az 1956-os forradalomról, október utolsó napjainak Budapestjéről. A [Fortepanra is felkerülő képeket](http://www.fortepan.hu/?tags=Klausz+%C3%81d%C3%A1m%2C+&x=10&y=3&view=query&lang=hu&q=) két amatőr fotós készítette: a Körtér és környéke, barikáddá alakított kiégett villamos a Nagykörúton, könyvégetés, szovjet katona mésszel leöntött holtteste – megfakult színes képeken a forradalom arcai.

Hat évtized telt el, de még most is évről-évre kerülnek elő „új” felvételek az 1956-os forradalomról. Tavaly [az ismeretlen 13. tekercs](http://index.hu/fortepan/2017/10/23/60_evig_voltak_asztalfiokban_ismeretlen_kepek_a_forradalomrol/), amit valamiért nem vittek magukkal Nyugatra az Aranycsapat játékosai, előtte [az amerikai hagyaték](http://index.hu/nagykep/2013/10/23/rejtelyes_1956-os_fotokra_bukkantunk/) egy rejtélyes fotóstól, vagy azok a képek, melyek kivételes módon [színesben](http://1956.mandiner.hu/cikk/20161024_ilyen_volt_56_forradalma_szines_fotokon) mutatják a forradalmat. A mostani képek között szintén vannak színesek, ami igen ritka, hiszen akkor alig állt rendelkezésre nyersanyag.

9 kocka színes dianegatív és kisméretű, hatszor kilences papírképek: a fotókat Eleőd Miklós gépészmérnök, és a sógora, Blahunka László készítette. Valószínűleg a megbízható szovjet Leica-másolattal, [egy ilyen](http://www.sovietcams.com/index.php?-737528618) ZORKIJ-1 (B) kamerával dolgoztak. A lelkes amatőr fotósok elkötelezettségét mutatja, hogy a fekete-fehér negatívok mellett színes diára is fotóztak, pedig ahhoz sok éves hiány után a forradalom előtt csak néhány héttel lehetett hozzájutni: az NDK-s Agfa diáit 1956 szeptemberében kezdték Magyarországra importálni – minden bizonnyal ezekre fényképezték az itt látható bíbor alaptónusú, megfakult felvételeket is.

A két amatőr fotós 1956-ban a Szentimrevárosban, a jelentős harcokat átélt Körtéren lakott. Ők is dokumentálták a forradalom eseményeit - a lakásuk ablakából is, de alapvetően a várost járva: Körút, Astoria, Nemzeti Múzeum, Citadella – a képeken a forradalom számos ikonikus helyszíne látható új perspektívából. Labor híján a lakás fürdőszobáját használták sötétkamrának, ott hívták elő a filmeket, és nagyították a papírképeket. A most következő felvételek több száz másik kép társaságában évtizedeken keresztül egy komód mélyén lapultak – most a leszármazottak juttatták el hozzánk és a Fortepanhoz, hogy 62 év után nyilvánosságot kaphassanak.

<figure>
<img src="/images/21178740_0d83252abac810b8c9b8fd7175a7a0e2_wm.jpg" alt="" />
<figcaption>A Pollack Mihály téren, a Nemzeti Múzeum mögött, a Rádió épületénél. A fotó több, a sorozatban látható másik képhez hasonlóan október 30. körül készülhetett, abban a néhány napban, amikor a pesti utcán úgy tűnhetett: a forradalom valóban győzedelmeskedhet. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178742_60e15b9df8c520973700077379074370_wm.jpg" alt="" />
<figcaption>Vörös zászlót égetnek: az épület bejárata mellett látható tábla nem kiolvasható. Frissítés: Köszönjük a segítséget, máris többen megfejtették: a Köztársaság téren járunk, mostani címén a II. János Pál tér 3. előtt. Az időpont feltehetően október 30., a pártház ostromának napja. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178744_c1d98f9a5775cfa5fc0ca73aec4b7df3_wm.jpg" alt="" />
<figcaption>Talán a Körút valamelyik szakasza, talán a Körtér a fotósok ablakából: ezúttal sem tudjuk biztosan, hol járunk. A járda mellett benzin éghet, a macskaköveken látható folt alapján esetleg harckocsiból kifolyt üzemanyagot robbanthattak be. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178736_2d77283f418bccf249850425180ce051_wm.jpg" alt="" />
<figcaption>Az egykori Szovjet Kultúra Háza előtt az Astoriánál. A kirakatok betörve, a Kossuth Lajos utca villamossínein könyvégetés maradványai - az épületből kihordott propaganda és egyéb irodalom hamvai. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178738_a887057576951ea8cd7c6606f549dabe_wm.jpg" alt="" />
<figcaption>Szovjet katona mésszel leöntött holtteste, harckocsira dobott molotov-koktél ölhette meg. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178754_3d910de6116dfc35161f95f6cdaab2a4_wm.jpg" alt="" />
<figcaption>Magyar Szabadság: Gimes Miklósék a Szabad Nép elárvult szerkesztőségében nyomtatták ki először október 30-án a függetlenségpárti lapot, mely összesen három számot élt meg. A címlap alapján ez a november elsejei szám lehet, a helyszín pedig - köszönet ezért is az olvasóknak - a Móricz Zsigmond körtér a Villányi út torkolatával. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178732_48141b3964aef0613e516dca7f4859f5_wm.jpg" alt="" />
<figcaption>Jobbra "Halál az Ávóra", balra borkimérés, középen Magyar Forradalmi Híradó "Vonuljanak ki az oroszok!" követeléssel és egy gyönyörű, kézzel festett Kossuth-címerrel: a Körtéren járunk, jobbra nyílik a Villányi út, háttérben a Kaffka épületrészlete. Egy kéz éppen felhívást ragaszt a fabodegára. Elolvasni nem tudjuk, de egyébként sok körtéri falragaszt ismerünk a rabruhás Rákositól sztrájkfelhíváson át a Takarodjatok!-ig - ezekből a FSZEK oldalán is látható egy válogatás. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178726_0839345863763ebb95cfcb47cf4528d3_wm.jpg" alt="" />
<figcaption>Balra a Kálvin tér tűzfala a félig már levert vöröscsillaggal, előtte felborított rendőrségi teherautó; jobbra a Gellért tér szovjet katonai emlékművéről szedik le éppen a csillagot és a szovjet címert. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178748_9fe9716d409a612a9d76996801cc6a0c_wm.jpg" alt="" />
<figcaption>A szovjet katona túlméretezett szobrát kalapálja szét egy magyar kissrác a Citadellánál. Híradófelvétel is megörökítette, ahogy a gellérthegyi emlékműről sortűzzel szedik le a Rákosi-címert - [a képrombolás forradalmi tett volt 1956-ban](https://index.hu/tudomany/tortenelem/2016/11/02/sornyitonak_kegyelem_cimerre_sortuz/), és nem csak a Sztálin-szobornál. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178758_a2d2787ca57c1ab08b00699190117199_wm.jpg" alt="" />
<figcaption>Ismét a Kálvinon, de már néhány nappal később: a vöröscsillagot időközben alpinista technikával eltüntették, és mintha a teherautót is elvitték volna. Fent a sok '56-os felvételen látható felirat: Ruszkik haza! (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178760_8b24b6a2ee73a565e6a6ef5ba2523bd1_wm.jpg" alt="" />
<figcaption>A Corvin-köziek egy ritka színes, igaz, jócskán megkopott felvételen: nem színezett fotó, eredeti dia, amin éppen a nemzeti színek maradtak élénkek. A háttérben már a fő forradalmi jelképpé lett kivágott, lukas zászló látható, a földön szétfújt röplapok. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178730_7167d7d4e9e93c5c825496d97c4254a3_wm.jpg" alt="" />
<figcaption>Emeleti kép a Móricz Zsigmond Körtérről., ahol többször is komoly harcok és barikádok voltak a forradalom napjaiban. Az út mellé sereglő emberek előtt valószínűleg itt egy magyar harckocsi megy el, jobb alul, a Karinthy Frigyes út felől felkelők érkeznek Csepel teherautókon. A felvétel november 3-án, egy nappal a szovjet bevonulás előtt készülhetett. Másnap a szemben lévő baloldali házat az oroszok rommá lőtték, a harcok után le kellett bontani. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21178752_e2fbb3f607a42f780bf3f30d016d82d3_wm.jpg" alt="" />
<figcaption>Kiégett villamos és barikádanyagként újrahasznosított kockakövek a József körúton, a Rákóczi térnél. (Fotó: Eleőd Miklós / FORTEPAN)</figcaption>
</figure>

<figure>
<img src="/images/21180034_80e6a35b463362ab1d1e574adbf61614_wm.jpg" alt="" />
<figcaption>Baloldalt jellegzetes forradalmi madárijesztő alak, talán szintén a József körútról: usankás Rákosi géppuskahevederrel és csajkával. Utolsó képünkön a körtéri Szent Imre szoborcsoport, a gyertyák alapján mindenszentek éjszakáján, amikor a még élők a rég és a csak néhány napja meghaltakra is emlékeztek. (Fotó: Eleőd Miklós / FORTEPAN)</figcaption>
</figure>

Köszönet a Fortepan szerkesztőinek a képek lokalizálásában, datálásában nyújtott segítségért. Ha Ön is tud segíteni a helyszín vagy az időpont azonosításában, [írjon nekünk](mailto:fortepan@gmail.com)!
