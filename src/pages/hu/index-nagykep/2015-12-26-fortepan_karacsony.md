---
title: "Egy évszázadnyi magyar karácsony"
date: 2015-12-26T00:00:00.000+00:00
author: Szalai Bálint, Ajpek Orsi (szerkesztő)
---

Nagy utat jártunk be a karácsonyozásban a Fortepan régi képei alapján. Volt, ahol a kenyér volt a nagy buli szimbóluma, másokhoz a második világháború alatt is eljutott a legújabb Walt Disney mesekönyv. A karácsonyi képeken a gyerekekre figyelünk, különös tekintettel, ha drága ajándékokat kaptak, a bulira és az ételekre. Nézze meg, milyen csenevész fákkal ünnepeltek az ötvenes években vagy, hogy hogy nézett ki ideálisnak beállított karácsonyi menü 1977-ben!

<figure>
<img src="/images/10612297_657bfa8e91d1e71b37f2da6d03180c0d_wm.jpg" alt="" />
<figcaption>Magyar tisztek ünnepelnek valahol 1916 karácsonyán. Az nem kifejezés, hogy mennyire nem tűnik vidámnak a hangulat, pedig van kiskutya, hangszerek és feldíszített karácsonyfa is. Valószínűleg az épület is fűtött, nem hordanak kabátot, bár a központi, marcona figura elég durván megmunkált széken ül. 1916 végén – néhány hónappal az antanthatalmak legnagyobb katonai sikere, a Bruszilov-offenzíva után – a Monarchia a teljes összeomlás szélén táncolt, így a kép szereplőinek túlélési esélyei sem lehettek igazán szívderítőek. (Fotó: FORTEPAN)</figcaption>
</figure>

<figure>
<img src="/images/10612293_144d1e1b9c53305a6f062b139704db4c_wm.jpg" alt="" />
<figcaption>Annyit tudunk erről a képről, hogy 1920-ban készült. Módosabb emberek lehetnek rajta, mivel mindenkinek jó állapotú a ruházata, némelyek kifejezetten elegánsak. Mégis, a karácsonyi nagy dínomdánomnál azt mutatják be, hogy most nagyjából jut egy vekni kenyér mindenkinek. (Fotó: FORTEPAN)</figcaption>
</figure>

<figure>
<img src="/images/10612313_2a7fbfd561a5773378876d5bd24c3453_wm.jpg" alt="" />
<figcaption>Schoch Frigyesék karácsonya 1921-ből. Schoch jól menő építési vállalkozó volt, a nagypolgári életükről több száz kép maradt fenn. Ez a Váci utca 55. szám alatti lakásuk, a családfő nem látható a képen, mivel valószínűleg ő készítette azt. (Fotó: FORTEPAN)</figcaption>
</figure>

<figure>
<img src="/images/10612315_0a7587df5aabd7073bffb530e6001258_wm.jpg" alt="" />
<figcaption>A síelő kucsmás múmia ragaszkodik a csillagszórójához 1938 karácsonyán. A csillagszórózás nagyjából egyidős lehet a görögtűzzel, bár a mai pálcás formája a húszas évektől terjedhetett el, Japánból. A fán égő gyertyáról azóta többé-kevésbé leszoktunk, mert rengeteg lakástűz okozója volt már. A csillagszóró sem veszélytelen, de inkább csak kiégett szőnyegekbe és foltosabb parkettákba kerül. (Fotó: FORTEPAN)</figcaption>
</figure>

<figure>
<img src="/images/10612301_f15a7674ea0a5933615d65c8df64107d_wm.jpg" alt="" />
<figcaption>Valószínűleg otthon karácsonyozik 1940-ben egy fiatal katona. Karácsony előtt két héttel írtuk alá a magyar-jugoszláv örök barátsági egyezményt, majd pár hónappal később megszegtük. Teleki Pál öngyilkos lett emiatt, „a gazemberek oldalára álltunk” – írta búcsúlevelében. Ha sejtették is a kép szereplői, hogy hamarosan milyen drámaian negatív fordulatot vesz az ország sorsa, akkor se látszik rajtuk. (Fotó: FORTEPAN)</figcaption>
</figure>

<figure>
<img src="/images/10612331_fc90e7386c597eeba6c46405ae484db3_wm.jpg" alt="" />
<figcaption>Valaki elég komoly babaszettekhez jutott 1941 karácsonyán. Beállított ajándékozási képnek tűnik, nincs olyan elképesztő lelkesedés a gyerekeken. A háttérben lévő, magyar nyelvű pinokkiós mesekönyv viszonylag nagy szám lehetett, ugyanis az eredeti Walt Disney-mesefilmet csak egy évvel korábban mutatták be Amerikában. (Fotó: FORTEPAN)</figcaption>
</figure>

<figure>
<img src="/images/10612291_09e9d5ef08bedc9dc8262c8e3cc6189e_wm.jpg" alt="" />
<figcaption>Egy konkurens karácsony 1941-ből, egy indiánosabb jellegű. A bibós szemüvegű törzsfőnök úr nem Bibó István. (Fotó: FORTEPAN)</figcaption>
</figure>

<figure>
<img src="/images/10612303_93d64865c250fcc6eb6df2931d1a0d59_wm.jpg" alt="" />
<figcaption>„A minőségi szánkózáshoz kell egy domb. Vagy legalább hó” – jelezte korábban bölcsen a Napirajz. Persze ezt korábban, 1942 telén is sejthették a részt vevő fiatalok és az ijesztő baba. Mindenesetre a szülők álma, amikor a családi eseményen a gyermekek kulturáltan szórakoznak csendben a sarokban, végtelen képzeletükre bízva magukat. (Fotó: FORTEPAN)</figcaption>
</figure>

<figure>
<img src="/images/10612311_c241990e2bbde6eecce5ba7f921a5042_wm.jpg" alt="" />
<figcaption>Megőrülnek az emberek 1954-ben, hiszen legalább egy termék van a boltban. Azt nem látjuk, hogy mi, de valószínűleg nem a díszfa borzolta fel így a kedélyeket, hanem egy valódi elektronikai cikk lehet a kirakatban. (Fotó: FORTEPAN)</figcaption>
</figure>

<figure>
<img src="/images/10612321_47fb7335c7ed0619126bc18167c1253e_wm.jpg" alt="" />
<figcaption>Nagyobb gépparkhoz jutott egy vagy több szerencsés gyerek. Űrjárgány, kortárs utasszállító, egy nagyobb mezőgazdasági gép és egy valószínűleg 1:120 méretarányú vasútmodell is bekerült a játékra alkalmas eszközök közé. Az év: 1956. (Fotó: FORTEPAN)</figcaption>
</figure>

<figure>
<img src="/images/10612317_59e9725a20e0399bbadfd8cf58be4b60_wm.jpg" alt="" />
<figcaption>Kókadt fákat nézegetnek a népek a közért előtt 1958-ban. Talán azért ilyen satnyák a fák, mert 1958-ban igen szélsőséges időjárás volt Magyarországon: áprilisban őrületes fagy jött, amit nyolcvan év legmelegebb, száraz májusa követett. A június aztán újra elég hideg volt és nagyon esős a KSH korabeli jelentése szerint. Egyébként 1952-től a hatvanas évekig viszonylagos árstabilitás volt Magyarországon. De például az olyan idénycikkek ára, mint a fenyőfáé, közben rendesen elszaladt, átlagosan 20 százalékot drágult 1952 és 1968 közt. Persze árat emelni nehézkes volt, ezért a kereskedők ezt gyakran minőségi manipulációval tették meg. (Fotó: FORTEPAN)</figcaption>
</figure>

<figure>
<img src="/images/10612309_89ebec25e6351d10fa1ce46dd4f4db56_wm.jpg" alt="" />
<figcaption>1961, minimálkarácsonyt tart a maci. Itt már villanyizzós a fa világítása, letettek a gyertyázásról. (Fotó: FORTEPAN)</figcaption>
</figure>

<figure>
<img src="/images/10612327_248a953ac74fa7536ca6a34909fb6800_wm.jpg" alt="" />
<figcaption>Furcsa buli a dekadens 1973-ból. A középső hölgy hiába vágyakozik az ifjú Indiana Jones iránt, amikor őt a sötét felsős lány érdekli. Kár, hogy ő viszont épp foglalt. Érdekes még, hogy kényelmetlenül kis kancsóból is lehet ezek szerint inni, a szomszédokból a bosszantó Kerei szomszédra hasonlító szigorú férfin igazából katonaruha van, és a bal szélső lány sejthetően be fogja verni azt a felest hamar. Az ajtó fölé tett kép pedig valami borzalmas ajándék lehet, ha olyan magasra próbálták rejteni, hogy senki se lássa. (Frissítés: Nem is volt olyan dekadens ez a buli, mivel a kép igazából 1943-as, elírás történt. Éles szemű olvasónk, Árpád ugyanis a régiesebb ruhák és berendezés mellett észrevette, hogy "a katonaruhás úr, ugyanis Horthy-korabeli egyenruhát hord. Amúgy valószínűleg egy idősebb tartalékos altiszt (főtörzsőrmester), mivel a viselt Károly Csapatkereszt alapján az első világháborút is megjárta." (Fotó: FORTEPAN)</figcaption>
</figure>

<figure>
<img src="/images/10612323_cbf32b921baa33d749d4911a2eee7d4f_wm.jpg" alt="" />
<figcaption>Szintén 1973, de itt inkább egy művelődési házban mehet a buli. Illetve még csak kezd beindulni, mert a szégyenlős fiúk még csak a terem szélén üldögélnék. A hangfalaknál beterpesztő fickónak van igaza, ezek a trapéznadrágok és magas sarkú cipők csak úgy nem fogják megtáncoltatni magukat. 1973 legnagyobb slágerei közt olyanok voltak például a világban, mint a Smoke on the Water vagy a Killing Me Softly. Itt nem tudjuk, mire ropják, de ha újabb magyar számokat hallgattak, akkor mehetett már a Taurustól a Zöld csillag, vagy mondjuk az LGT-től a Gyere, gyere ki a hegyoldalba. Vagy épp Szécsi Páltól a frissen átvett Carolina. (Fotó: FORTEPAN)</figcaption>
</figure>

<figure>
<img src="/images/10612285_b71836e21b6589345f657d4789f18759_wm.jpg" alt="" />
<figcaption>Karácsonyi vacsora 1977-ből, szakácskönyvbe illő elrendezéssel. Az asztal bal felső részén nem egy bizonytalan sonka, hanem egy bizonytalanabb, óriási kuglófszerű édesség található. A konzervgyümölcs-salátát pedig talán egy gombóc fagyival bombázták le, vagy megolvadt a tejszínhabtorony. (Fotó: FORTEPAN)</figcaption>
</figure>
