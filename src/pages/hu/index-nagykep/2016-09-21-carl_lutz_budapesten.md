---
title: "Az embermentő Carl Lutz Budapesten"
date: 2016-09-21T00:00:00.000+00:00
author: Ungváry Krisztián
---

Az alábbi fényképeket [Carl Lutz](https://hu.wikipedia.org/wiki/Carl_Lutz)svájci diplomata készítette Magyarországon 1942 és 1949 között. Lutz a "Svájci Követség Idegen érdekeket képviselő osztályát" vezette, és ebben a funkcióban tizennégy, Magyarországgal hadban álló ország érdekeit képviselte Budapesten. Öntevékenységének és bátorságának köszönhetően 1944-ben az embermentés egyik legfontosabb alakja lett. Nevéhez fűződik a ["palesztina-cerifikátok"](http://www.uveghaz.org/?categoryId=38778)kiadása, amely elvileg arra jogosította fel tulajdonosait, hogy Palesztinába vándorolhatnak ki. Az érintettek kivándorlásukig svájci diplomáciai védelmet kaptak. Lutz hatáskörét túllépve védőokmányokat és kollektív útleveleket is kiadott. Ő vált a budapesti diplomáciai embermentés motorjává, döntő szerepe volt a ["védett házak"](http://www.csillagoshazak.hu/)és a vöröskereszt égisze alatt működő zsidó gyermekotthonok rendszerének kialakításában. Szívós tárgyalási taktikájával még a nyilas kormányzatot is kompromisszumokra tudta kényszeríteni. Lutz nemcsak embermentő, hanem szenvedélyes fényképész volt, emellett erős dokumentarista vénával is rendelkezett. Fotóiból már Svájcban és Magyarországon is rendeztek kiállítást. A Fortepan megkapta a felvételek nyilvánosságra hozásának jogát az örökösöktől és a hagyatékot gondozó svájci archívumtól. Igy mától [Carl Lutz 220 budapesti fényképe](http://fortepan.hu/?view=new) szabad hozzáféréssel kutatható és publikálható bármilyen célra. A továbbiakban ezekből adunk közre egy válogatást.

Aki további részletekre és képekre is kiváncsi, jöjjön el Ungváry Krisztián előadására, szerdán este 18 órától a Blinken OSA Archívumban (1051 Arany János utca 32.)

<figure>
<img src="/images/12735854_10f882d2990647b9f743f2c92085d733_wm.jpg" alt="" />
<figcaption>Lutz a korábbi brit követség Werbőczy utca 1. szám alatti palotája fürdőszobájának romjai között. Az épület 1942-től a svájci idegen érdekeket ellátó osztály vezetője, azaz Lutz rezidenciája volt. Kisebb belövések már január elején érték az épületet. 1945. január 21-13 között súlyos bombatalálatokat kapott és részben leégett, az oltás víz hiányában nem volt lehetséges. Nyilas különítményesek oltásra hivatkozva a palota még megmaradt értékeinek jelentős részét elhurcolták és fosztogattak. A palota ekkor még épen maradt balszárnya február 11-én kapott aknatalálatot, amely megsemmisítette Lutz dolgozószobáját is. Jelenleg a Kulturális Örökségvédemi Hivatal - Fortster Gyula Intézményközpont használja az épületet. (Fotó: Carl Lutz / FORTEPAN)</figcaption>
</figure>

<figure>
<img src="/images/12735858_6f6728319cc663bdf8cbf139d452dcb4_wm.jpg" alt="" />
<figcaption>1941. december 12-én Magyarország hadat üzent az Amerikai Egyesült Államoknak. Az USA követsége ezt követően működését felfüggesztette és a követség helyiségeit az USA érdekeit is képviselő Svájcnak engedte át. Az épületet az USA diplomatái 1942 január 21-én hagyták el, magyar alkalmazottaik viszont még majdnem fél éven át folytatták tevékenységüket, párhuzamosan a svájci követség itt berendezkedő Kölföldi Érdekek Képviseletét Ellátó Osztályával, amely összesen 14, Magyarországgal hadban álló országot képviselt. amelyben először 1945. január 19-én jelentek meg a szovjet csapatok. Ők először alkoholt követeltek. Az első csoportokat sikerült leszerelnie a követség alkalmazottainak. Január 25-én innen rabolták el Max Maier és Hans Feller svájci ügyvivőket a szovjet katonai elhárítás emberei. (Fotó: Carl Lutz / FORTEPAN)</figcaption>
</figure>

<figure>
<img src="/images/12735864_9bf0f28d39680721b82d5c9a18fca559_wm.jpg" alt="" />
<figcaption>Kilátás Carl Lutz irodájából. A Szabadság tér bokraira 1944. december 20-án az V. kerületi nyilas pártszolgálat öt személyt akasztott fel, megtorlásul azért, mert 18-án ismeretlen tettes lelőtt a téren egy nyilast. A kivégzés barbár módon történt, az áldozatokat lábuknál fogva húzták le azért hogy megfulladjanak. (Fotó: Carl Lutz / FORTEPAN)</figcaption>
</figure>

<figure>
<img src="/images/12735844_b77ea7401b83fea89578b27ee34e1bea_wm.jpg" alt="" />
<figcaption>A Szabadság tér közepén látható irredenta virágágyás – ma a szovjet hősi emlékmű áll helyén. (Fotó: Carl Lutz / FORTEPAN)</figcaption>
</figure>

<figure>
<img src="/images/12735870_2dad81db0e008e3d8841984bceb28b0a_wm.jpg" alt="" />
<figcaption>Lutz magyar, amerikai és lengyel katonatisztek társaságában a siklósi várban kialakított internálótáborban 1944 január-február között. A várban 1944-ben a honvédség internálótábort működtetett, miután Batthyányi Lujza az év elején a várat eladta a magyar államkincstárnak. (Fotó: Carl Lutz / FORTEPAN)</figcaption>
</figure>

<figure>
<img src="/images/12735860_04de0bd2a7786af950bdee592fac5bfc_wm.jpg" alt="" />
<figcaption>Carl Lutz a bicskei hegyikastély bejáratánál kocsijával és sofőrjével 1944 nyarán. A bicskei hegyikastélyt Batthyányi Kázmér építette magyartanárának, teljhatalmú intézőjének, Nagy Károly csillagásznak, akinek csillagászati kutatásait is finanszírozta. Az épület a XX. század első felében a Stéger család tulajdonába került, ők ajánlották fel a svájci követségnek, azt remélve hogy a követség védelme alatt átvészelhetik az 1944-es évet. A család sorsát nem tudtam felderíteni, az azonban biztos, hogy Carl Lutz Edmund Veesenmayer német teljhatalmú megbízottnál, valamint Adolf Eichmannál is eljárt a család kiszabadítása érdekében.1944 december végétől 1945 január végéig a kastély a német és szovjet csapatok között többször is gazdát cserélt. Birtoklásáért különösen elkeseredett harcok folytak, miután az „Wiking“ 5. SS-páncéloshadosztály [Fritz Darges](https://en.wikipedia.org/wiki/Fritz_Darges)által vezetett harccsoportja január 5-én visszafoglalta a kastélyt. Darges ezért a tettéért 1945. április 5-én a Vaskereszt Lovagkeresztje kitüntetésben részesült. A harcok során a kastély szinte teljesen megsemmisült, a mellette épült csillagvizsgáló és mauzóleum is súlyos sérüléseket szenvedett. (Fotó: Carl Lutz / FORTEPAN)</figcaption>
</figure>

<figure>
<img src="/images/12735856_4c9d55187f378b41aea5ff0beb423bcf_wm.jpg" alt="" />
<figcaption>Svájci okmányokra váró üldözöttek a Vadász utcában az Üvegház előtt 1944. július 24-én. Lutz hagyatékából összesen öt fotó ismert az 1944-es év zsidóüldözéseiről, miközben egyébként szorgalmasan fotózott és a zsidóügyekben rengeteg önfeláldozásról tett tanúságot. Nem tudjuk, hogy Lutz készített-e még képeket (abból ítélve hogy nincs adat arra, hogy fotóit később szelektálta volna, ez valószínűtlen). Mindenesetre érdekes, hogy hagyatékából csak ez a két (illetve a Jad Vashem gyűjteményében megtalálható további 3, szintén itt készült) felvétel került elő – amelyek egyébként páratlanok, mivel senki más nem fotózta a Vadász utcában sorbanálló tömeget. Hozzá kell tennünk, hogy mást sem. A budapesti zsidóüldözések fotódokumentációja döbbenetesen csekély, ami azért is érdekes, mert a fővárosban rengetegen rendelkeztek fényképezőgéppel. Lutz a fotókat a szemben álló Vadász utcai csillagos ház, első emeleti lakásából készíthette. (Fotó: Carl Lutz / FORTEPAN)</figcaption>
</figure>

<figure>
<img src="/images/12735874_8a388c58b186f8d8c14037fcf2be78bd_wm.jpg" alt="" />
<figcaption>Car Lutz sofőrjével rezidenciája udvarán, a Werbőczi utca (ma Táncsics Mihály utca) 1. szám alatti korábbi brit követség épületében 1942-1944 között. Nagy-Britannia Magyarországgal már 1941. április 7-én, Jugoszlávia Magyarország által történő megtámadása után megszakította a diplomáciai kapcsolatokat, a Szovjetunió megtámadása után, 1941. július 27-én pedig formálisan is hadat üzent. A brit diplomácia érdekei képviseletét ezt követően Svájcra ruházta át és ingatlanjait is Svájc rendelkezésére bocsátotta. (Fotó: Carl Lutz / FORTEPAN)</figcaption>
</figure>

<figure>
<img src="/images/12735866_f46384bdc7fb0427efdd8ef97c5b2ad7_wm.jpg" alt="" />
<figcaption>A Werbőczy utca 1. egyik belső tere. Az épületet 1774 után nyerte el ma is látható homlokzatát. Több tulajdonosváltás után a báró Hatvany család szerezte meg, ők adták el1922-ben Nagy-Britannának. A vétel oka az volt, hogy korábban nem létezett budapesti brit követségi rezidencia. Az új tulajdonos jelentős neobarokk átépítást végzett az épületen. Belső berendezései az ostrom alatt és kisebb részben utána szinte teljesen megsemmisültek. Jelenleg a Kulturális [Örökségvédelmi Hivatal](http://www.forsterkozpont.hu/)székháza. (Fotó: Carl Lutz / FORTEPAN)</figcaption>
</figure>

<figure>
<img src="/images/12735862_184301058ce024d53e72f2205791e789_wm.jpg" alt="" />
<figcaption>A Werbőczy utca 1. számú háza a Halászbástya felől fotózva. Lutz a képet 1942 vagy 1943 telén készíthette. Érdemes összehasonlítani az ostrom után készült felvétellel – Lutz minden jel szerint dokumentarista módon törekedett arra, hogy az általa fotózott helyszíneket a romolás előtt és után is megörökítse. (Fotó: Carl Lutz / FORTEPAN)</figcaption>
</figure>

<figure>
<img src="/images/12735850_a40e53494b299a7daefc35ae3eb40f3a_wm.jpg" alt="" />
<figcaption>A Werbőczy utca 1. számú háza a Halászbástya felől fotózva az ostrom után. (Fotó: Carl Lutz / FORTEPAN)</figcaption>
</figure>

<figure>
<img src="/images/12735852_5363165314130c5e651ad2a23aea2990_wm.jpg" alt="" />
<figcaption>Lutz és jobbján neje a követség PTT (Post, Telefon, Telegraf) kisbuszában egy kiránduláson a követség alkalmazottaival valahol Magyarországon. (Fotó: Carl Lutz / FORTEPAN)</figcaption>
</figure>

<figure>
<img src="/images/12735846_a4b42d5c9e082b139d41faa0d655215c_wm.jpg" alt="" />
<figcaption>A követség PTT busza a Werbőczy utcai épület hátsó udvarán egy, az övcsatja és zubbonyzsebei illetve sapkája alapján bolgár katonával az ostrom után. Valószínű rejtély marad hogy hogyan kerülhetett ez a katona ekkor ide? A busz két épen maradt ülését Lutz kiszerelte és magával vitte 1945 április 4-én, amikor vonattal Törökország felé elhagyta az országot. A két ülés talán itt tette a legnagyobb szolgálatot, mivel a harmadosztályú vagonban ez számított a legkényelmesebb, ágynak is kihajtható ülésnek. Lutz útja alatt egy terhes nő ezeken az üléseken hozta világra gyermekét. (Fotó: Carl Lutz / FORTEPAN)</figcaption>
</figure>

<figure>
<img src="/images/12735848_f36b08a0b2ee16f0fbe601f4b68aa0cf_wm.jpg" alt="" />
<figcaption>Lutz neje a Gellérthegy lépcsőjén 1942-1944 nyara között. (Fotó: Carl Lutz / FORTEPAN)</figcaption>
</figure>

<figure>
<img src="/images/12735868_7b7c6a56a6f6cef62fb7ff2bf9da8b26_wm.jpg" alt="" />
<figcaption>Ugyanabból a szögből néhány évvel később. Lutz a Gellérthegyről 1949 nyarán a romos Tabánt nézi. Időközben a rác templom tövében összegyűjtött harckocsironcsokat már elszállították, a robbanási krátereket betemették, de a háborús sebek az épületeken szembetűnőek. (Fotó: Carl Lutz / FORTEPAN)</figcaption>
</figure>

A fotók adatolásában Lajtai László és Simon Gyula segített.

Külön köszönet Török Andrásnak, hogy kitalálta Bika Julianna (Sarasota) tippje alapján, és megszervezte a Lutz hagyaték “hazahozatalát”.
