---
title: "A tél, amikor divatba jött a kenyérsütés"
date: 2019-01-12T00:00:00.000+00:00
author: Barakonyi Szabolcs
cover_image: /images/24954801_e94006333599ebc9d8edad338c50e8b1_wm.jpg
---

Van egy tél, amit évről évre felemlegetünk. Ha januárban jön a hó, azért – ha pedig a szokásosnál enyhébb az idő, akkor azért. Az 1987-es tél az első pillanattól kezdve [legenda](https://index.hu/belfold/2012/02/03/ez_lehet_a_kommunizmus_utani_generaciok_mesetele/) lett. Nekem is vannak róla emlékeim. Az egyik, hogy elindultam az iskolába, és akkora volt a hó, hogy visszafordultam, maximum két sarkot tehettem meg, de rettentő sokáig tartott, feladtam, mert örültem neki, hogy valós okom volt visszafordulni, és nem kell iskolába menni. A másik emlékem pedig az, hogy jött az élelmiszerpánik, ami nyilván a felnőttekre jobban hatott, mi csak a havat láttuk az egészből. A ház lakói az idősebbek segítségét kérték, hogy idézzék már fel, hogyan is kell kenyeret sütni, mert akkor még nem volt mindenki pék Budapesten, sőt, a városi ember egyáltalán nem sütött kenyeret. Most nem a [nosztalgia](https://index.hu/tudomany/2017/01/14/tel_1987_iteletido_harminceve_havazas_fagy_iskolaszunet_tank_frakk_eskuvo/) miatt rángatjuk elő a nagy telet – az évforduló se kerek –, hanem mert Urbán Tamás nemrég izgatottan telefonált: fényképek kerültek elő. Urbán azon a télen a mentőkkel dolgozott, így nem meglepő, hogy azokat a napokat szinte végig rohamkocsin töltötte. Az akkor készült képek nagy része most látható először.

Nemrég a Capa Központ blogján jelent meg egy [bejegyzés](http://blog.capacenter.hu/2018/12/26/5-dolog-amit-urban-tamastol-tanulhatsz-a-fotografiarol/) arról, hogy mi az az öt legfontosabb dolog, amit Urbán Tamástól tanulhat egy fotós – például azt, hogy ne csak fotózzon, hanem jegyzeteljen is. Azt hiszem, egy ilyen alkalom a tökéletes bizonyítéka annak, miért is van igaza. Urbán a képek mellé elővette a jegyzeteit, majd harminckét év távlatából megírta beszámolóját az Indexnek. Igazi időutazás következik, pontos adatokkal.

<figure>
<img src="/images/24955123_1e78241277cee26269373876ad13d8e3_wm.jpg" alt="" />
<figcaption>(Fotó: Urbán Tamás / FORTEPAN)</figcaption>
</figure>

Az 1987-es év januárja: emberemlékezet óta nem volt hasonló hideg, és annyi hó sem esett, mint az alatt a néhány nap alatt. Az időjárás-előrejelzésből lehetett sejteni, hogy különleges napok elé nézünk, vettem a felszerelésem, és január 10-én délután bevonultam a Markó utcai mentőközpontba. Nagy volt a sürgés-forgás a kocsik körül, a garázsmester mindenkinek kiadta az utasítást, hogy készítsenek elő hóláncot, dupla takarókat, vizsgálják meg a hűtővizet, lapát legyen minden kocsiban. Bár senki sem pánikolt, érezhető volt a levegő vibrálásából, hogy rendkívüli eseményre kell felkészülni. Az intenzív havazás már korábban elkezdődött, sőt a hőmérséklet is kezdett jóval fagypont alá süllyedni. Másnap, 11-én este fél kilenc előtt néhány perccel érkezett az első komolyabb bejelentés: a fogaskerekű valamilyen balesetéről számoltak be a telefonálók. A bejelentő csak hallomásaira alapozta a balesetet: csattogást, puffanásokat hallott a közelükben futó sínpár felől, aztán néma csend következett.

Az irányítás két kocsit indított a helyszínre, mivel tudták, hogy a fogaskerekű sínpárjai még jó idő esetén is nehezen megközelíthetők gépkocsival. Az esetkocsin Gyurmán Kriszta doktornő, a 201-es rohamkocsin dr. Gorove László főorvos teljesített szolgálatot. A „kis” kocsin Kaszanics mentőápoló, a rohamkocsin Szabó Pisti volt az ápoló, és Sütő papa volt a „gépész”. A János-kórház mellett haladtunk felfelé, állandó rádiókapcsolatban állva a központtal. Az irányítók, ahogy kapták az újabb bejelentéseket, rögtön továbbították azokat a „vonuló” egységeknek. Lassan behatárolhattuk, hogy a baleset az Orgonás megálló közelében lehet. Valahol, egy mellékutcában parkoltunk le, kézbe véve a hasábrádiót meg az orvosi felszereléseket, dacolva a hóeséssel, nekiindultunk a hegyoldalnak. Emlékszem: koromsötét volt, csak találomra tartottuk az irányt. Ha valahol keresztezzük a sínpárt, akkor már a sínek mentén megtaláljuk a kocsikat. Lihegtünk, szitkozódtunk, de dacolva az arcunkba vágódó hóviharral, haladtunk lépésről lépésre. Mindenki ismeri az érzést: ilyenkor óráknak tűnnek a percek, míg végül feltűnt egy-két imbolygó zseblámpa fénye. Ez mindannyiunknak erőt adott, szinte szaladtunk a csoport felé. Azonnal a sérültek felkutatásába kezdett a csapat, ilyen esetekben én is beszálltam a „mentős” munkába, elfelejtettem, hogy nekem más a hivatásom. Az összetört kocsikból az utasok már leszálltak, csak két mozdulatlan test hevert a padlózaton. A két motorkocsi vezetőjén már nem lehetett segíteni, mindketten azonnal életüket vesztették az ütközéskor. Hiába próbálták a kocsik sebességét csökkenteni, a fékek felmondták a szolgálatot, így Czippóth Istvánné, Márta és Nok Péter, a BKV alkalmazottjai a helyszínen életüket vesztették. A hó meg csak esett, sőt a szél is segített pillanatok alatt hótorlaszokat képezni. 5 óra 16 perckor érkezett egy bejelentés Újpestről, hogy egy idős férfira leltek az egyik megállóban, aki valószínűleg kihűlt és megfagyott. Azonnal útnak indultunk. A hajnali üres utcákon csak nehezen haladt a Nysa esetkocsi, mivel nem lehetett arra számítani, hogy gépekkel tisztítják az utcákat (mire egy részt letisztítottak volna, kezdhették is volna elölről). Zuhogott a hó, fújta a szél a havat. Egyértelmű volt, most Budapesten a hó az úr. A 74 éves idős úr szervezete nem bírta a szokatlan hideg időt, a szíve felmondta a szolgálatot A mentőknek végül több utast kellett a fogaskerekűről kórházba szállítani, szerencsére nem volt súlyos sérült, volt, akit a helyszínen elláttak. A két törött piros kocsi viszont a helyszínen maradt néhány napig. Természetesen nemcsak a fogaskerekű üzemeltetését szüneteltették, hanem számos villamos- és buszjárat sem indult el 12-én reggel.

A gyerekek nagy örömére szünetelt a tanítás az iskolákban, egyedül ők élvezték: milyen is egy igazi tél a városban, falun.

Mikor visszaérkeztünk a központi állomásra, a Markó utcába, szinte egyetlen szolgálatban lévő kocsi sem volt az állomáson. A budapesti mentőszervezet vezetője is bejött a központba, és elkezdte megszervezni a következő napok megterhelő, feszített szolgálati rendjét. Várható volt, hogy mivel nem közlekednek majd a vonatok, távolsági autóbuszok, így nem érkezik be a váltás, akik pedig Budapesten tartózkodnak, azok nem tudnak majd hazamenni. Elsősorban a gépkocsivezetők váltásáról kellett gondoskodni, mivel a gépkocsivezetők 12 óránál tovább nem ülhettek a volán mögött. Példás volt a rend, mindenki érezte a mentőkre hárult feladatok nagyságát, szó nélkül tették a dolgukat!

Hiába voltak a hóláncok, a kocsik csúszkáltak a jeges úton, legtöbbször a villamossíneken közlekedtek, de jóval kevesebb volt a szándékos téves riasztás is. Az embereknek sem volt kedvük szórakozni, úgy éreztem, mindenki meg volt ijedve. Ha két kivonulás közt maradt néhány perc, akkor ettek néhány falatot a személyzet tagjai, de legtöbbször vonulás közben haraptak néhány falatot.

A kocsik helyzetét jelző mágnestábla sűrűn volt rakva a kis kockákkal, ha valamelyik kocsi végzett feladatával, amit oldalra fordítással jeleztek a rádiós bajtársak, azonnal kapta a következő címet. A peremállomások kocsijai is megállás nélkül dolgoztak, rengeteg volt a végtagsérülés. Baleset kevesebb volt, hiszen csak a legbátrabb emberek merészkedtek kocsival a forgalomba.

Andics László főorvosnak percenként jelentettek vidékről. Hol egy kocsi mondta fel a szolgálatot, hol a hiányzó kollégákat kellett pótolni. Közben jelentkezett a honvédség, és felajánlotta segítségét. Vidéken jól jöttek a lánctalpas járművek, a fővárosban már az is nagy segítséget jelentett, ha két-három négykerék-meghajtású terepjárót kaptak a helyőrségtől. Volt módom kipróbálni a hadi járművek egyikét.

Aszódról érkezett az UAZ katonai mentőkocsi, amellyel Budaörs külterületére vonultunk egy lábtörést szenvedett középkorú férfiért. Jó későre járt, alig találtuk meg a helyszínt. Vaszary Béla mentőtiszt és a civilekből és katonákból álló mentőegység tagjai a beteget vákuumágyra fektették. Bizony a rögzítés nagy fájdalmaktól kímélte meg a sérültet, mert az UAZ-nak még a Nysáétól is rosszabb volt a rugózása. A beteg a MNKK traumatológiájára került.

Három nap, két éjszaka megállás nélkül állták a rohamot az irányítók, mire az élet végre kezdett visszazökkenni a normál mederbe. Elállt a hóesés, valamelyest tisztábbak lettek az utak, kevesebb lett az esetszám, négy nap után én is hazamentem.

<figure>
<img src="/images/24410006_489a753e59e1b67e15ac74e325a02c83_wm.jpg" alt="" />
<figcaption>A fogaskerekű-karambol (Fotó: Urbán Tamás / FORTEPAN)</figcaption>
</figure>

<figure>
<img src="/images/24410008_bffd41f1096fe1356b4f2d7295adb388_wm.jpg" alt="" />
<figcaption>Az egyik könnyebb sérültet látja el a mentőorvosnő (Fotó: Urbán Tamás / FORTEPAN)</figcaption>
</figure>

<figure>
<img src="/images/24410002_40f3f2ee5fcaee76bb642eac6910f000_wm.jpg" alt="" />
<figcaption>A baleset egyik halálos áldozata (Fotó: Urbán Tamás / FORTEPAN)</figcaption>
</figure>

<figure>
<img src="/images/24410004_9719c59aeb9a7e3f1ad2a5daf3397915_wm.jpg" alt="" />
<figcaption>Az egyik összetört fogaskerekű motorkocsi (Fotó: Urbán Tamás / FORTEPAN)</figcaption>
</figure>

<figure>
<img src="/images/24409988_ac415bd87f9ce33593803e530e2679d7_wm.jpg" alt="" />
<figcaption>Az embert próbáló hóban is haladni kell, valahol nagyon várják a segítséget (Fotó: Urbán Tamás / FORTEPAN)</figcaption>
</figure>

<figure>
<img src="/images/24409996_2ed9a35f3179f9f7deb60c85bed671c5_wm.jpg" alt="" />
<figcaption>Killik doktornő és egy medika fogyasztja reggeli-ebéd-vacsoráját (Fotó: Urbán Tamás / FORTEPAN)</figcaption>
</figure>

<figure>
<img src="/images/24409970_8751b04e06655ef8f5a68abd4e555db7_wm.jpg" alt="" />
<figcaption>A közel 20 fokos hidegben megfagyott Puskás Mátyás (72) a megállóban (Az orvosnő: dr. Mányoki Lívia) (Fotó: Urbán Tamás / FORTEPAN)</figcaption>
</figure>

<figure>
<img src="/images/24409986_1fcd817bbb49a6d97a36e47137008cb1_wm.jpg" alt="" />
<figcaption>Nem volt elég a címet megtalálni, külön logisztikát igényelt a hordágy gépkocsiba helyezése (Fotó: Urbán Tamás / FORTEPAN)</figcaption>
</figure>

<figure>
<img src="/images/24410000_a29f8488fb3bc771d02341e50a8fbf91_wm.jpg" alt="" />
<figcaption>A válságstáb vezérkara (Fotó: Urbán Tamás / FORTEPAN)</figcaption>
</figure>

<figure>
<img src="/images/24409984_35aaa85594ae025e9ccfa2918452c718_wm.jpg" alt="" />
<figcaption>Ha a villamos elakadt, maradt a gyaloglás (Fotó: Urbán Tamás / FORTEPAN)</figcaption>
</figure>

<figure>
<img src="/images/24409992_24b3269fc34fd2e0e2c4df20970e04bb_wm.jpg" alt="" />
<figcaption>Honvédek kezdik a takarítást a Nagykörúton (Fotó: Urbán Tamás / FORTEPAN)</figcaption>
</figure>

<figure>
<img src="/images/24409982_8729e4ffa5c67879bf465f1cc2d4e818_wm.jpg" alt="" />
<figcaption>Sütő papa és Csörpi, a két „rohamsofőr” jönnek felém (Fotó: Urbán Tamás / FORTEPAN)</figcaption>
</figure>

<figure>
<img src="/images/24409976_3c567416f84f958a507cd8ee1c89a629_wm.jpg" alt="" />
<figcaption>Vaszary Béla és csapata vákuumágyba rögzíti a „lábatörött” sérültet (Fotó: Urbán Tamás / FORTEPAN)</figcaption>
</figure>

<figure>
<img src="/images/24409994_25e87fca4f7dbc661752d4deec2e0c82_wm.jpg" alt="" />
<figcaption>Buckák nehezítik a haladást (Fotó: Urbán Tamás / FORTEPAN)</figcaption>
</figure>

<figure>
<img src="/images/24409978_daaa4fbe62513a67bcb32679a994d23d_wm.jpg" alt="" />
<figcaption>Vaszary Béla mentőtiszt a honvédségtől kapott mentőautóban (Fotó: Urbán Tamás / FORTEPAN)</figcaption>
</figure>

<figure>
<img src="/images/24711368_06027e7b6e00148534711eaece0fc6a0_wm.jpg" alt="" />
<figcaption>Hóban tolás a VIII. kerületben (Fotó: Urbán Tamás / FORTEPAN)</figcaption>
</figure>

<figure>
<img src="/images/24410610_71b0b1d5835d90fd68dbf9bb56166827_wm.jpg" alt="" />
<figcaption>A válságstáb vezérkara (Fotó: Urbán Tamás / FORTEPAN)</figcaption>
</figure>

<figure>
<img src="/images/24409974_2c5392393b79c79710acf46e1625e773_wm.jpg" alt="" />
<figcaption>Hólánc szerelése az országúton (Fotó: Urbán Tamás / FORTEPAN)</figcaption>
</figure>
