---
title: "Pavilonok: fekélyek a város testén?"
date: 2016-09-11T00:00:00.000+00:00
author: Zubreczki Dávid, Barakonyi Szabolcs (képszerkesztő)
---

Budapest egyik legidegesítőbb jelenségei a kósza pavilonok, bódék és egyéb tákolmányok. Talán ezek az ideiglenes (vagy ideiglenesnek álcázott) kis építmények, amelyek leginkább balkáni hangulatot tudnak adni a városnak. Bár a harc folyik ellenük, olyanok, mint lernéi Hüdra fejei: minden eltüntetett helyére kettő nő. Hiába adnak át egy szép új parkot vagy teret a fővárosban, néhány hónapon belül már megjelennek rajta az első kelések. Üdítő kivétel a Kossuth tér, ahol a rekonstrukció óta rend van, a lejtő alján pedig az Erzsébet tér van szegény, amely időnként úgy néz ki a sok reklámbódétól, mint egy menekülttábor, ahol minden menekült marketinges. Egyetlen vigaszunk, hogy régen sem volt minden jobb, sőt. Elnézve a Fortepan fotóiból készült bódéválogatásunk, talán még javult is a helyzet.

<figure>
<img src="/images/12521947_b2a6d7e8d317cd6ee51d07990a0f495f_wm.jpg" alt="" />
<figcaption>Egy ideális városban kétféle helyen árulnak ezt-azt. Ha valaki egész évben hasznos dolgot kínál (úriszabászat, papírkereskedés, bankfiók, telefonbolt stb.) akkor annak van egy üzlete. Aki idényjellegű dolgokat árul, azoknak ott a piac, a vásárcsarnok, vagy az ünnepi vásárok, mondjuk adventkor. Szerencsésebb fejlődésű városokban, mint amilyen Nürnberg vagy Veresegyház, a heti piac a főtéren van hetente kétszer fél napon keresztül, aztán úgy eltűnik, mintha a föld nyelte volna el. Ez a hihetetlenül ronda gombás pavilon például a Moszkva téren éktelenkedett télen-nyáron, pedig az év legtöbb napján zárva volt. A hasznosságához persze nem fér kétség, de az már egy másik történet. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/12521949_f85e46d1c552b530de59e833eb204d47_wm.jpg" alt="" />
<figcaption>Ez az 1964-es fotó tökéletesen ábrázolja, hogyan állt az akkori vezetés a városkép védelméhez. Egy már újkorában is igénytelen, ideiglenes anyagokból összetákolt, gerendákra állított lottózóbódét állítottak, egy már meglevő lottózó elé. Hogy mi szükség volt erre, azt csak tippelgetni lehet. Ha nem találkoznánk még ma is hasonló építményekkel a pesti utcákon, azt mondanám, biztos csak felújították a mögötte levő üzletet. A tipográfiai kuszaságról – egy négyzetméteren belül háromféle totó-lottó felirat – most ne is beszéljünk. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/12521951_f738e5833268d0a55a8e6c270689af82_wm.jpg" alt="" />
<figcaption>A pavilonok azonban nem voltak mindig igénytelenek. Egészen jól nézhettek ki, mondjuk a tervezőasztalon. Sőt biztos voltak helyek, ahová tökéletesen passzoltak. Ám a 60-as évek egyik jellemző fordulata volt a magyar építészetben, hogy az építészeket nem tekintették többé művésznek, mint ahogy akár még az 50-es években is. Az építőipari folyamat láncszemeivé váltak. Egyszerű mérnökökké, akiknek ki kellett szolgálniuk az épp aktuális technológiát. Akkoriban még az olyan méretű fejlesztéseknél is átálltak az egyen tervekre, mint a kórházak, a hotelek vagy az iskolák. Az utcai pavilon pláne tömegtermékké vált. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/12521935_f6407dd1fe79edf04df421e8b8c2a407_wm.jpg" alt="" />
<figcaption>A hatvanas évek pavilonjain visszaköszön a korabeli épületekre jellemző anyaghasználat és formavilág. A maga nemében szellemesen megoldott feladat ez a könyves stand. A fémborítás, vagy a fémkeretbe illesztett üvegek sokkal inkább megbocsáthatók egy ilyen építménynél, mint egy irodaháznál vagy iskolánál, melyeknél ma is vakarják a fejüket a fenntartók, hogy vajon mit kezdjenek velük. A funkción persze már lehet vitatkozni: vajon miért volt szükség ilyen könyvbódékra? A válasz többek közt a korabeli ideológiai útmutatásban keresendő. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/12521937_595b3e1a31ff66151861d898a3b09506_wm.jpg" alt="" />
<figcaption>A könyv a XX. század második felében vált igazán tömegcikké, a keleti blokkban pedig kifejezetten fontos volt. Egyrészt mint ideológiaközvetítő, másrészt mint szimbólum: a munkásosztály felemelkedésének egyik jele volt, hogy mindenki olvas. Hirtelen szükség lett egy csomó könyvesboltra, amit a hagyományos kereskedői hálózat nem tudott kiszolgálni. Főleg a lakótelepen kellettek különféle pavilonok, mert ott a házak aljában (még) nem voltak boltok, a központi áruházak pedig nem tudtak minden igényt kielégíteni. Persze ne legyünk igazságtalanok, az utcai könyvárusítás nem csak a szocializmushoz kötődik: épp a rendszer váltás után, a kilencvenes években volt egy hatalmas fellendülése a mobil standoknak. Akkoriban minden metrófeljáróban volt két-három ilyen könyves pult, melyeket aztán a kiépülő új boltláncok (meg a szigorúbb szabályozás) szorított ki. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/12521943_82170b6dc2ae5293d709b87a4842011c_wm.jpg" alt="" />
<figcaption>Azért a múltszázad legjellegzetesebb utcai bódéáruja nem a könyv volt, hanem az újság. Virágzott már a háború előtt is, ez a kép például simán készülhetett volna a 40-es éveke elején is. Bár akkor nem lenne ott például a Szovjetunió legfrissebb száma. Valódi minimalista, funkcionális alkotás: egészen kicsire összecsukható, két villanykörtével megvilágítva, pikk-pakk elszállítható ha kell. A kinézetre nem sokat adtak, meg az ergonómiára sem: a szék alighanem az árus sajátja. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/12521939_99fe7c434ee291554fcfc0249db8e8c1_wm.jpg" alt="" />
<figcaption>Egyel komolyabb modell, de ez is praktikusan összerakható és szépen lezárható, mint egy doboz. Benne van a szocializmus minden bája: látszólag rengetegféle lap van a standon, valójában néhány ismétlődik többször: Füles például öt különböző helyen is van. Már akkor is volt Figyelő, meg A macska, az Élet és tudomány címlapján pedig olyan cuki maki van, amit ma is bármikor bevállalna egy Facebook-megosztásra éhes lapszerkesztő. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/12521945_856946d97bb8d5821277d3e1fad010cc_wm.jpg" alt="" />
<figcaption>Nagyon praktikus volt az előző két újságosstand-modell, de hát hol vannak ehhez a csodához képest? Hangulatában olyan, mint a[vízvezeték-szerelő biciklije](http://index.hu/kerekagy/2016/08/28/bringologia/) nagyjából ugyanebből az időből, amelyet maradék építőanyagból alakított át teherszállítóvá. Nem lennék meglepve, ha ez is házi modell lenne, és akkor sem, ha kiderülne, hogy a néni már harminc évvel korábban, fiatalasszonyként is ezzel járta az utcákat. Külön érdekesség, hogy kínálatában több külföldi nyelvű újság is felbukkan. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/12521941_88e313326699b22a0ff47a8e8d444c0a_wm.jpg" alt="" />
<figcaption>Bár ennek a Baross téren álló kiskocsinak az oldalán az Állami Könyvterjesztő Vállalat felirat szerepel, talán itt sem egy tömegtermékről van szó. Lehet, hogy a kerekei egykor egy babakocsin forogtak, s talán a ponyva sem itt kezdte pályafutását. Hogy a kép készültekor, 1958-ban mennyire népszerű volt ez a műfaj, jól mutatja, hogy pár méterre tőle egy dohányárus kocsija áll. (Fotó: Budapest Főváros Levéltára. Levéltári jelzet: HU_BFL_XV_19_c_11 / FORTEPAN)</figcaption>
</figure>

<figure>
<img src="/images/12521933_0c466fee9af9b80698c021c6e6f462dc_wm.jpg" alt="" />
<figcaption>Ezen a 68-as képen megint egy olyan okból áll egy pavilon, melyre korábban nem volt megoldás, mert nem nagyon létezett. Egy tejivó, vagyis amolyan reggelizőhely. A kirakatában halomban állnak a kiflik. (Fotó: Fortepan / FORTEPAN)</figcaption>
</figure>

<figure>
<img src="/images/12521931_ef7530e184d904e5759c45160bf93418_wm.jpg" alt="" />
<figcaption>Ez a meglehetősen szerény kínálatú újságárusbódé kifejezetten jól néz ki ezen az 1964-es felvételen. Közeli rokona a [balatoni ufóépítészet gyöngyszemeinek](http://index.hu/urbanista/2016/07/02/gondoltad_volna_hogy_ezek_a_meno_epuletek_a_balatonnal_vannak/), igaz azoknál jóval mulandóbb anyagokból készült. (Fotó: Fortepan / FORTEPAN)</figcaption>
</figure>

<figure>
<img src="/images/12521925_58ab19a6fb13c202359b4fcd6ce409ec_wm.jpg" alt="" />
<figcaption>Espresso. BÜFFÉ. Fazonra ez is hasonló, de már beton alapot kapott. A véglegesítéstől persze semmivel sem lett környezetbe illőbb ez a furcsa építmény. Ránézésre egyből a reggeli csavaros kifli ugrik be az embernek, pedig a hatvanas években még nem nagyon árultak alkoholt (hivatalosan) az ilyen kioszkokból. A felirat szerint omlós süteményt és forró feketét vehettünk belőle. (Fotó: Fortepan / FORTEPAN)</figcaption>
</figure>

<figure>
<img src="/images/12521927_c7b8b599ca5dc4d97eb170650828ce8a_wm.jpg" alt="" />
<figcaption>Az a helyzet, hogy ez a tejpavilon szép. Még az én bódégyűlölő szívem is beledobban. (Fotó: Fortepan / FORTEPAN)</figcaption>
</figure>

<figure>
<img src="/images/12521929_1a56202a403ae9ef00a3a3cc3e7a6c68_wm.jpg" alt="" />
<figcaption>Ma azt mondanánk rá zöldésges, pedig az van ráírva, hogy Gyümölcs, és ha jobban megnézzük tényleg. Ráadásul minden rekeszben ugyanaz van: alma. A tákolmány zöldségesek szépen bizonyítják, milyen az, amikor íróasztalnál tervezik meg a településeket, aztán kifelejtenek valamit. A szocializmus hajnalán úgy képzelték, hogy a piac az valami falusi elmaradott izé, aminek a korszerű, városlakó emberek életében semmi keresnivalója. Majd mindent megvesznek a Közértben. Ám kiderült, hogy az embereknek nem elég az ABC-áruház, úgyhogy elkezdtek szaporodni a zöldséges pavilonok. A zöldség és gyümölcs visszakerült az utcára. Persze általában nem úgy, mint a már említett szerencsésebb fejlődésű országokban (teszem azt Nürnbergben vagy Veresegyházon), hanem szedett-vedett zöldségesstandok formájában. Előbb ezek is a Közérthez tartoztak, aztán persze jöttek a maszekok, és itt is maradtak a pesti utcán. Na jó, azért a helyzet nem reménytelen, egyre több helyen költözik élet az üres boltokba és egyre inkább feltámadóban vannak a piacok is. A ronda bódék sorsa csak rajtunk múlik. (Fotó: Fortepan / FORTEPAN)</figcaption>
</figure>
