---
layout: article/article.liquid
permalink: /hu/fortepan-abc/
hide_search: true
title: Fortepan ABC album
_template: article
---

A XX. század a betű évszázada volt. Betűk, jelszavak, reklámok vettek körbe minket a plakátokon, táblákon, házakon. Folyóírásos neon-betűk, címfestők míves betűi, mésszel falakra mázolt betűk. Napilapok címsorai, faliújságok lelkesítő szavai, egy óvóhely ÓH betűi. Zsidókat nem szolgálunk ki, Mindent vissza, Jézus hív, Termelj többet, Le az uszítókkal! – palánkokra, transzparensekre, kirakatokra írt jelmondatok.

Ügyes reklámszövegek, a Kakas cipőpaszta, a Hutter szappan, a Guttman Áruház és a Modiano szivarkapapír hirdetési. Szép arányú betűk a paplankészítő, az üvegező, vagy a fényképész portáljain, Casco, Fabulon és Orion reklámok a háborús foghíjak tűzfalain. Levert vagy átírt utcatáblák, Ruszkik haza meg Mindszenty jön feliratok egy villamos oldalán, Csizma tér a ledöntött Sztálin szoborból megmaradt bronzcsizmán. A lázadó fiatalok falfirkái, a prágai tavasz, Gazsi bácsi lótetű és a Nemzet csótánya graffitik.

A Fortepan ABC [580 fényképpel](https://fortepan.hu/hu/lists/696301) mutatja be a sűrű, ismerős, vagy elfelejtett XX. századot. Minden képen betűkkel, szövegekkel, feliratokkal találkozhatunk, színes üzenetekkel a fekete-fehér világból. A fotók többsége amatőr felvétel, a Fortepant jellemző hétköznapian emberi helyzetekkel.

A szerző, a Fortepan alapító-szerkesztője Tamási Miklós, a címszavak köré rendezett fotók hátterét is igyekezett feltárni. Minden képet rövid szövegek kísérnek a fotó szerzőjéről, a helyszínről, vagy az elkapott eseményről. A fényképek történeti hátterét 3 szakértő, Szalai András, Zubreczki Dávid és Zsuppán András egy beszélgetésben is megpróbálta föltárni. A beszélgetés szerkesztett változatban olvasható a kötetben.

A Fortepan ABC c. album a Kieselbach Kiadó gondozásában jelenik meg 2025-ben.\
[Az album képei a Fortepanon →](https://fortepan.hu/hu/lists/696301)

---

<p><iframe width="100%"  style="aspect-ratio:3/2;border-radius:6px" src="https://fortepan.hu/hu/embed/696301" frameborder="0" allow="fullscreen" allowfullscreen="true" loading="lazy"></iframe></p>
